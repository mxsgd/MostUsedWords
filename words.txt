UMBERTO
ECO
IL NOME DELLA
ROSA

Ultima settimana del novembre 1327. Ludovico il Bavaro assedia Pisa e si
dispone a scendere verso Roma, il papa è ad Avignone e insiste per avere al suo
cospetto Michele da Cesena, generale dei francescani, i quali qualche anno prima
hanno proclamato a Perugia che Cristo non ha avuto proprietà alcuna. Dottrina
eretica, come eretici sono i fraticelli, i cui roghi illuminano l'Italia e la Francia, come
eretiche erano le bande armate di fra Dolcino, debellato e bruciato da due decenni. Su
questo sfondo storico si svolge la vicenda di questo romanzo, ovvero del manoscritto
misterioso di Adso da Melk, un novizio benedettino che ha accompagnato in una
abbazia dell'alta Italia frate Guglielmo da Baskerville, incaricato di una sottile e
imprecisa missione diplomatica. Ex inquisitore, amico di Guglielmo di Occam e di
Marsilio da Padova, frate Guglielmo si trova a dover dipanare una serie di misteriosi
delitti (sette in sette giorni, perpetrati nel chiuso della cinta abbaziale) che
insanguinano una biblioteca labirintica e inaccessibile. Guglielmo risolverà il caso,
forse troppo tardi, in termini di giorni, forse troppo presto, in termini di secoli. E per
farlo dovrà decifrare indizi di ogni genere, dal comportamento dei santi a quello degli
eretici, dalle scritture negromantiche al linguaggio delle erbe, da manoscritti in
lingue ignote alle mosse diplomatiche degli uomini del potere. Difficile da definire
(gothic novel, cronaca medievale, romanzo poliziesco, racconto ideologico a chiave,
allegoria) questo romanzo (la cui storia si intreccia con la Storia - perché l'autore,
forse mendacemente, asserisce che di suo non vi è una sola parola) può forse essere
letto in tre modi. La prima categoria di lettori sarà avvinta dalla trama e dai colpi di
scena, e accetterà anche le lunghe discussioni libresche, e i dialoghi filosofici, perché
avvertirà che proprio in quelle pagine svagate si annidano i segni, le tracce, i sintomi
rivelatori. La seconda categoria si appassionerà al dibattito di idee, e tenterà
connessioni (che l'autore si rifiuta di autorizzare) con la nostra attualità. La terza si
renderà conto che questo testo è un tessuto di altri testi, un «giallo» di citazioni, un
libro fatto di libri. A ciascuna delle tre categorie l'autore comunque rifiuta di rivelare
che cosa il libro voglia dire. Se avesse voluto sostenere una tesi, avrebbe scritto un
saggio (come tanti altri che ha scritto). Se ha scritto un romanzo è perché ha
scoperto, in età matura, che di ciò di cui non si può teorizzare, si deve narrare.
Umberto Eco è nato ad Alessandria (Piemonte) nel 1932. Ordinario di
semiotica all'università di Bologna, è autore di molte opere saggistiche. Ha esordito
nel 1956 con uno studio sull'estetica medievale. Il suo ultimo libro, del 1979,
riguarda la situazione del lettore nei labirinti della narratività.

Naturalmente, un manoscritto

Il 16 agosto 1968 mi fu messo tra le mani un libro dovuto alla penna di tale
abate Vallet, Le manuscript de Dom Adson de Melk, traduit en français d'après
l'édition de Dom J. Mabillon (Aux Presses de l'Abbaye de la Source, Paris, 1842). Il
libro, corredato da indicazioni storiche invero assai povere, asseriva di riprodurre
fedelmente un manoscritto del XIV secolo, a sua volta trovato nel monastero di Melk
dal grande erudito secentesco, a cui tanto si deve per la storia dell'ordine
benedettino. La dotta trouvaille (mia, terza dunque nel tempo) mi rallegrava mentre
mi trovavo a Praga in attesa di una persona cara. Sei giorni dopo le truppe
sovietiche invadevano la sventurata città. Riuscivo fortunosamente a raggiungere la
frontiera austriaca a Linz, di lì mi portavo a Vienna dove mi ricongiungevo con la
persona attesa, e insieme risalivamo il corso del Danubio.
In un clima mentale di grande eccitazione leggevo, affascinato, la terribile
storia di Adso da Melk, e tanto me ne lasciai assorbire che quasi di getto ne stesi una
traduzione, su alcuni grandi quaderni della Papéterie Joseph Gibert, su cui è tanto
piacevole scrivere se la penna è morbida. E così facendo arrivammo nei pressi di
Melk, dove ancora, a picco su un'ansa del fiume, si erge il bellissimo Stift più volte
restaurato nei secoli. Come il lettore avrà immaginato, nella biblioteca del
monastero non trovai traccia del manoscritto di Adso.
Prima di arrivare a Salisburgo, una tragica notte in un piccolo albergo sulle
rive del Mondsee, il mio sodalizio di viaggio bruscamente si interruppe e la persona
con cui viaggiavo scomparve portando seco il libro dell'abate Vallet, non per
malizia, ma a causa del modo disordinato e abrupto con cui aveva avuto fine il
nostro rapporto. Mi rimase così una serie di quaderni manoscritti di mio pugno, e un
gran vuoto nel cuore.
Alcuni mesi dopo a Parigi decisi di andare a fondo nella mia ricerca. Delle
poche notizie che avevo tratto dal libro francese, mi rimaneva il riferimento alla
fonte, eccezionalmente minuto e preciso:
«Vetera analecta, sive collectio veterum aliquot opera et opusculorum omnis
generis, carminum, epistolarum, diplomaton, epitaphiorum, et, cum itinere
germanico, adaptationibus aliquot disquisitionibus R.P.D. Joannis Mabillon,
Presbiteri ac Monachi Ord. Sancti Benedicti e Congregatione S. Mauri. - Nova Editio
cui accessere Mabilonii vita et aliquot opuscula, scilicet Dissertatio de Pane
Eucharistico, Azymo et Fermentatio, ad Eminentiss. Cardinalem Bona. Subjungitur
opusculum Eldefonsi Hispaniensis Episcopi de eodem argumentum Et Eusebii
Romani ad Theophilum Gallum epistola, De cultu sanctorum ignotorum, Parisiis,
apud Levesque, ad Pontem S. Michaelis, MDCCXXI, cum privilegio Regis.»
Trovai subito i Vetera Analecta alla biblioteca Sainte Geneviève, ma con mia
grande sorpresa l'edizione reperita discordava per due particolari: anzitutto
l'editore, che era Montalant, ad Ripam P.P. Augustinianorum (prope Pontem S.
Michaelis) e poi la data, di due anni posteriore. Inutile dire che questi analecta non
contenevano alcun manoscritto di Adso o Adson da Melk - e si tratta anzi, come
ciascuno può controllare, di una raccolta di testi di media e breve lunghezza, mentre
la storia trascritta dal Vallet si estendeva per alcune centinaia di pagine. Consultai
all'epoca medievalisti illustri come il caro e indimenticabile Etienne Gilson, ma fu

chiaro che gli unici Vetera Analecta erano quelli che avevo visto a Sainte Geneviève.
Una puntata all'Abbaye de la Source, che sorge nei dintorni di Passy, e una
conversazione con l'amico Dom Arne Lahnestedt mi convinsero altresì che nessun
abate Vallet aveva pubblicato libri coi torchi (peraltro inesistenti) dell'abbazia. E'
nota la trascuratezza degli eruditi francesi nel dare indicazioni bibliografiche di
qualche attendibilità, ma il caso superava ogni ragionevole pessimismo. Incominciai
a ritenere che mi fosse capitato tra le mani un falso. Ormai lo stesso libro del Vallet
era irrecuperabile (o almeno non ardivo andarlo a richiedere a chi me lo aveva
sottratto). E non mi rimanevano che le mie note, delle quali cominciavo ormai a
dubitare.
Vi sono momenti magici, di grande stanchezza fisica e intensa eccitazione
motoria, in cui si danno visioni di persone conosciute in passato (“en me retraçant
ces details, j'en suis à me demander s'ils sont réels, ou bien si je les ai rêvés”). Come
appresi più tardi dal bel libretto dell'Abbé de Bucquoy, si danno altresì visioni di
libri non ancora scritti.
Se non fosse successo qualcosa di nuovo sarei ancora qui a domandarmi da
dove venga la storia di Adso da Melk, senonché nel 1970, a Buenos Aires,
curiosando sui banchi di un piccolo libraio antiquario in Corrientes, non lontano dal
più insigne Patio del Tango di quella grande strada, mi capitò tra le mani la
versione castigliana di un libretto di Milo Temesvar, Dell'uso degli specchi nel gioco
degli scacchi, che già avevo avuto occasione di citare (di seconda mano) nel mio
Apocalittici e integrati, recensendo il suo più recente I venditori di Apocalisse. Si
trattava della traduzione dell'ormai introvabile originale in lingua georgiana
(Tibilisi, 1934) e quivi, con mia grande sorpresa, lessi copiose citazioni dal
manoscritto di Adso, salvo che la fonte non era né il Vallet né il Mabillon, bensì
padre Athanasius Kircher (ma quale opera?). Un dotto - che non ritengo opportuno
nominare - mi ha poi assicurato che (e citava indici a memoria) il grande gesuita
non ha mai parlato di Adso da Melk. Ma le pagine di Temesvar erano sotto i miei
occhi e gli episodi a cui si riferiva erano assolutamente analoghi a quelli del
manoscritto tradotto dal Vallet (in particolare, la descrizione del labirinto non
lasciava luogo ad alcun dubbio). Checché ne abbia poi scritto Beniamino Placid1 o,
l'abate Vallet era esistito e così certamente Adso da Melk.
Ne conclusi che le memorie di Adso sembravano giustamente partecipare alla
natura degli eventi di cui egli narra: avvolte da molti e imprecisi misteri, a
cominciare dall'autore, per finire alla collocazione dell'abbazia di cui Adso tace con
tenace puntigliosità, così che le congetture permettono di disegnare una zona
imprecisa tra Pomposa e Conques, con ragionevoli probabilità che il luogo sorgesse
lungo il dorsale appenninico, tra Piemonte, Liguria e Francia (come dire tra Lerici e
Turbia). Quanto all'epoca in cui si svolgono gli eventi descritti, siamo alla fine del
novembre 1327; quando invece scriva l'autore è incerto. Calcolando che si dice
novizio nel '27 e ormai vicino alla morte quando stende le sue memorie, possiamo
1

La Repubblica, 22 settembre 1977.

congetturare che il manoscritto sia stato stilato negli ultimi dieci o vent'anni del XIV
secolo.
A ben riflettere, assai scarse erano le ragioni che potessero inclinarmi a dare
alle stampe la mia versione italiana di una oscura versione neogotica francese di
una edizione latina secentesca di un'opera scritta in latino da un monaco tedesco sul
finire del trecento.
Anzitutto, quale stile adottare? La tentazione di rifarmi a modelli italiani
dell'epoca andava respinta come del tutto ingiustificata: non solo Adso scrive in
latino, ma è chiaro da tutto l'andamento del testo che la sua cultura (o la cultura
dell'abbazia che così chiaramente lo influenza) è molto più datata; si tratta
chiaramente di una somma plurisecolare di conoscenze e di vezzi stilistici che si
collegano alla tradizione basso medievale latina. Adso pensa e scrive come un
monaco rimasto impermeabile alla rivoluzione del volgare, legato alle pagine
ospitate nella biblioteca di cui narra, formatosi su testi patristico-scolastici, e la sua
storia (al di là dei riferimenti ed avvenimenti del XIV secolo, che pure Adso registra
tra mille perplessità, e sempre per sentito dire) avrebbe potuto essere scritta, quanto
a lingua e a citazioni erudite, nel XII o nel XIII secolo.
D'altra parte è indubbio che nel tradurre nel suo francese neogotico il latino
di Adso, il Vallet abbia introdotto di suo varie licenze, e non sempre soltanto
stilistiche. Per esempio i personaggi parlano talora delle virtù delle erbe rifacendosi
chiaramente a quel libro dei segreti attribuito ad Alberto Magno che ebbe nei secoli
infiniti rifacimenti. E' certo che Adso lo conoscesse, ma rimane il fatto che egli ne
cita dei brani che riecheggiano troppo letteralmente vuoi ricette di Paracelso vuoi
chiare interpolazioni di un'edizione dell'Alberto di sicura epoca Tudor.2 D'altra
parte ho appurato in seguito che ai tempi in cui il Vallet trascriveva (?) il
manoscritto di Adso, circolava a Parigi un'edizione settecentesca del Grand e del
Petit Albert 3 ormai irrimediabilmente inquinata. Tuttavia, come essere sicuri che il
testo a cui si rifacevano Adso o i monaci di cui egli annotava i discorsi, non
contenesse, tra glosse, scolii e appendici varie, anche annotazioni che poi avrebbero
nutrito a cultura posteriore?
Infine, dovevo conservare in latino i passaggi che lo stesso abate Vallet non
ritenne opportuno tradurre, forse per conservare l'aria del tempo? Non v'erano
giustificazioni precise per farlo, se non un senso, forse malinteso, di fedeltà alla mia
fonte... Ho eliminato il soverchio, ma qualcosa ho lasciato. E temo di aver fatto come
i cattivi romanzieri che, mettendo in scena un personaggio francese, gli fanno dire
“parbleu!” e “la femme, ah! la femme!”.
In conclusione, sono pieno di dubbi. Proprio non so perché mi sia deciso a
prendere il coraggio a due mani e a presentare come se fosse autentico il

2

Liber aggregationis seu liber secretorum Alberti Magni, Londinium, juxta pontem qui vulgariter dicitur Flete brigge,
MCCCCLXXXV.
3
Les admirables secrets d'Albert le Grand, A Lyon, Chez les Héritiers Beringos, Fratres, à l'Enseigne d'Agrippa,
MDCCLXXV; Secrets merveilleux de la Magie Naturelle et Cabalistique du Petit Albert, A Lyon, ibidem,
MDCCXXIX.

manoscritto di Adso da Melk. Diciamo: un gesto di innamoramento. O, se si vuole,
un modo per liberarmi da numerose e antiche ossessioni.
Trascrivo senza preoccupazioni di attualità. Negli anni in cui scoprivo il testo
dell'abate Vallet circolava la persuasione che si dovesse scrivere solo impegnandosi
sul presente, e per cambiare il mondo. A dieci e più anni di distanza è ora
consolazione dell'uomo di lettere (restituito alla sua altissima dignità) che si possa
scrivere per puro amor di scrittura. E così ora mi sento libero di raccontare, per
semplice gusto fabulatorio, la storia di Adso da Melk, e provo conforto e
consolazione nel ritrovarla così incommensurabilmente lontana nel tempo (ora che
la veglia della ragione ha fugato tutti i mostri che il suo sonno aveva generato), così
gloriosamente priva di rapporto coi tempi nostri, intemporalmente estranea alle
nostre speranze e alle nostre sicurezze.
Perché essa è storia di libri, non di miserie quotidiane, e la sua lettura può
inclinarci a recitare, col grande imitatore da Kempis: “In omnibus requiem quaesivi,
et nusquam inveni nisi in angulo cum libro.”
5 gennaio 1980

Nota

Il manoscritto di Adso è diviso in sette giornate e ciascuna giornata in periodi
corrispondenti alle ore liturgiche. I sottotitoli, in terza persona, sono stati
probabilmente aggiunti dal Vallet. Ma poiché sono utili a orientare il lettore, né
quest'uso si discosta da quello di molta letteratura in volgare di quel tempo, non ho
ritenuto opportuno eliminarli.
Una certa perplessità mi hanno dato i riferimenti di Adso alle ore canoniche,
perché non solo la loro individuazione varia a seconda delle località e delle stagioni,
ma con ogni probabilità nel XIV secolo non ci si atteneva con assoluta precisione alle
indicazioni fissate da san Benedetto nella regola.
Tuttavia, a orientamento del lettore, deducendo in parte dal testo e in parte
confrontando la regola originaria con la descrizione della vita monastica data da
Edouard Schneider in Les heures bénédictines (Paris, Grasset, 1925), credo ci si
possa attenere alla seguente valutazione:
Mattutino
Laudi
Prima
Terza
Sesta
Nona

Compieta

(che talora Adso chiama anche con l'antica espressione di Vigiliae).
Tra le 2.30 e le 3 di notte.
(che nella tradizione più antica erano dette Matutini). Tra le 5 e le 6 di
mattina, in modo da terminare quando albeggia.
Verso le 7.30, poco prima dell'aurora.
Verso le 9.
Mezzogiorno (in un monastero dove i monaci non lavoravano nei
campi, d'inverno, era anche l'ora del pasto).
Tra le 2 e le 3 pomeridiane.
Vespro. Verso le 4.30, al tramonto (la regola prescrive di far cena
quando ancora non è scesa la tenebra).
Verso le 6 (entro le 7 i monaci vanno a coricarsi).

Il computo si basa sul fatto che nell'Italia settentrionale, alla fine di novembre,
il sole si leva intorno alle 7.30 e tramonta intorno alle 4.40 pomeridiane.

Prologo

In principio era il Verbo e il Verbo era presso Dio, e il Verbo era Dio. Questo
era in principio presso Dio e compito del monaco fedele sarebbe ripetere ogni giorno
con salmodiante umiltà l'unico immodificabile evento di cui si possa asserire
l'incontrovertibile verità. Ma videmus nunc per speculum et in aenigmate e la verità,
prima che faccia a faccia, si manifesta a tratti (ahi, quanto illeggibili) nell'errore del
mondo, così che dobbiamo compitarne i fedeli segnacoli, anche là dove ci appaiono
oscuri e quasi intessuti di una volontà del tutto intesa al male.
Giunto al finire della mia vita di peccatore, mentre canuto senesco come il
mondo, nell'attesa di perdermi nell'abisso senza fondo della divinità silenziosa e
deserta, partecipando della luce inconversevole delle intelligenze angeliche,
trattenuto ormai col mio corpo greve e malato in questa cella del caro monastero di
Melk, mi accingo a lasciare su questo vello testimonianza degli eventi mirabili e
tremendi a cui in gioventù mi accadde di assistere, ripetendo verbatim quanto vidi e
udii, senza azzardarmi a trarne un disegno, come a lasciare a coloro che verranno (se
l'Anticristo non li precederà) segni di segni, perché su di essi si eserciti la preghiera
della decifrazione.
Il Signore mi conceda la grazia di essere testimone trasparente degli
accadimenti che ebbero luogo all'abbazia di cui è bene e pio si taccia ormai anche il
nome, al finire dell'anno del Signore 1327 in cui l'imperatore Ludovico scese in Italia
per ricostituire la dignità del sacro romano impero, giusta i disegni dell'Altissimo e a
confusione dell'infame usurpatore simoniaco ed eresiarca che in Avignone recò
vergogna al nome santo dell'apostolo (dico l'anima peccatrice di Giacomo di Cahors,
che gli empi onorarono come Giovanni XXII).
Forse, per comprendere meglio gli avvenimenti in cui mi trovai coinvolto, è
bene che io ricordi quanto stava avvenendo in quello scorcio di secolo, così come lo
compresi allora, vivendolo, e così come lo rammemoro ora, arricchito di altri
racconti che ho udito dopo - se pure la mia memoria sarà in grado di riannodare le
fila di tanti e confusissimi eventi.
Sin dai primi anni di quel secolo il papa Clemente V aveva trasferito la sede
apostolica ad Avignone lasciando Roma in preda alle ambizioni dei signori locali: e
gradatamente la città santissima della cristianità si era trasformata in un circo, o in un
lupanare, dilaniata dalle lotte tra i suoi maggiori; si diceva repubblica, e non lo era,
battuta da bande armate, sottoposta a violenze e saccheggi. Ecclesiastici sottrattisi
alla giurisdizione secolare comandavano gruppi di facinorosi e rapinavano con la
spada in pugno, prevaricavano e organizzavano turpi traffici. Come impedire che il
Caput Mundi ridiventasse, e giustamente, la meta di chi volesse indossare la corona
del sacro romano impero e restaurare la dignità di quel dominio temporale che già era
stato dei cesari?
Ecco dunque che nel 1314 cinque principi tedeschi avevano eletto a
Francoforte Ludovico di Baviera come supremo reggitore dell'impero. Ma il giorno
stesso, sull'opposta riva del Meno, il conte palatino del Reno e l'arcivescovo di
Colonia avevano eletto alla stessa dignità Federico d'Austria. Due imperatori per una
sola sede e un solo papa per due: situazione che divenne, invero, fomite di grande
disordine...

Due anni dopo veniva eletto ad Avignone il nuovo papa, Giacomo di Cahors,
vecchio di settantadue anni, col nome appunto di Giovanni XXII, e voglia il cielo che
mai più alcun pontefice assuma un nome ormai così inviso ai buoni. Francese e
devoto al re di Francia (gli uomini di quella terra corrotta sono sempre inclini a
favorire gli interessi dei loro, e sono incapaci di guardare al mondo intero come alla
loro patria spirituale), egli aveva sostenuto Filippo il Bello contro i cavalieri templari,
che il re aveva accusato (credo ingiustamente) di delitti vergognosissimi per
impadronirsi dei loro beni, complice quell'ecclesiastico rinnegato. Frattanto si era
inserito in tutta quella trama Roberto di Napoli, il quale per mantenere il controllo
della penisola italiana aveva convinto il papa a non riconoscere nessuno dei due
imperatori tedeschi, e così era rimasto capitano generale dello stato della chiesa.
Nel 1322 Ludovico il Bavaro batteva il suo rivale Federico. Ancor più
timoroso di un solo imperatore, come lo era stato di due, Giovanni scomunicò il
vincitore, e questi di rimando denunciò il papa come eretico. Occorre dire che,
proprio in quell'anno, aveva avuto luogo a Perugia il capitolo dei frati francescani, e
il loro
generale, Michele da Cesena, accogliendo le istanze degli “spirituali” (di cui
avrò ancora occasione di parlare) aveva proclamato come verità di fede la povertà di
Cristo, che se aveva posseduto qualcosa coi suoi apostoli l'aveva avuto solo come
usus facti. Degna risoluzione, intesa a salvaguardare la virtù e la purezza dell'ordine,
ma essa spiacque assai al papa, che forse vi intravvedeva un principio che avrebbe
messo a repentaglio le stesse pretese che egli, come capo della chiesa, aveva, di
contestare all'impero il diritto di eleggere vescovi, accampando di converso per il
sacro soglio quello di investire l'imperatore. Fossero queste o altre le ragioni che lo
muovevano, Giovanni condannò nel 1323 le proposizioni dei francescani con la
decretale Cum inter nonnullos.
Fu a quel punto, immagino, che Ludovico vide nei francescani, nemici ormai
al papa, dei potenti alleati. Affermando la povertà di Cristo essi in qualche modo
rinvigorivano le idee dei teologi imperiali, e cioè di Marsilio da Padova e Giovanni
di Gianduno. E infine, non molti mesi prima degli eventi di cui sto narrando,
Ludovico, che aveva raggiunto un accordo con lo sconfitto Federico, scendeva in
Italia, veniva incoronato a Milano, entrava in conflitto coi Visconti, che pure lo
avevano accolto con favore, poneva Pisa sotto assedio, nominava vicario imperiale
Castruccio, duca di Lucca e Pistoia (e credo facesse male perché non conobbi mai
uomo più crudele, tranne forse Uguccione della Faggiola), e ormai si apprestava a
scendere a Roma, chiamato da Sciarra Colonna signore del luogo.
Ecco com'era la situazione quando io - già novizio benedettino nel monastero
di Melk - fui sottratto alla tranquillità del chiostro da mio padre, che si batteva al
seguito di Ludovico, non ultimo tra i suoi baroni, e che ritenette saggio portarmi con
sé perché conoscessi le meraviglie d'Italia e fossi presente quando l'imperatore fosse
stato incoronato in Roma. Ma l'assedio di Pisa lo assorbì nelle cure militari. Io ne
trassi vantaggio aggirandomi, un poco per ozio e un poco per desiderio di
apprendere, per le città della Toscana, ma questa vita libera e senza regola non si
addiceva, pensarono i miei genitori, a un adolescente votato alla vita contemplativa.

E per consiglio di Marsilio, che aveva preso a benvolermi, decisero di pormi accanto
a un dotto francescano, frate Guglielmo da Baskerville, il quale stava per iniziare una
missione che lo avrebbe portato a toccare città famose e abbazie antichissime.
Divenni così suo scrivano e discepolo al tempo stesso, né ebbi a pentirmene, perché
fui con lui testimone di avvenimenti degni di essere consegnati, come ora sto
facendo, alla memoria di coloro che verranno.
Io non sapevo allora cosa frate Guglielmo cercasse, e a dire il vero non lo so
ancor oggi, e presumo non lo sapesse neppure lui, mosso com'era dall'unico desiderio
della verità, e dal sospetto - che sempre gli vidi nutrire - che la verità non fosse quella
che gli appariva nel momento presente. E forse in quegli anni egli era distratto dai
suoi studi prediletti da incombenze del secolo. La missione di cui Guglielmo era
incaricato mi rimase ignota lungo tutto il viaggio, ovvero egli non me ne parlò. Fu
piuttosto ascoltando brani di conversazioni, che egli ebbe con gli abati dei monasteri
in cui ci arrestammo via via, che mi feci qualche idea sulla natura del suo compito.
Ma non lo capii appieno sino a che non pervenimmo alla nostra meta, come poi dirò.
Eravamo diretti verso settentrione, ma il nostro viaggio non procedette in linea retta e
ci arrestammo in varie abbazie. Accadde così che piegammo verso occidente mentre
la nostra meta ultima stava a oriente, quasi seguendo la linea montana che da Pisa
porta in direzione dei cammini di San Giacomo, soffermandoci in una terra che i
terribili avvenimenti che poi vi avvennero mi sconsigliano di identificare meglio, ma
i cui signori erano fedeli all'impero e dove gli abati del nostro ordine di comune
accordo si opponevano al papa eretico e corrotto. Il viaggio durò due settimane tra
varie vicende e in quel tempo ebbi modo di conoscere (non mai abbastanza, come
sempre mi convinco) il mio nuovo maestro.
Nelle pagine che seguono non vorrò indulgere a descrizioni di persone - se non
quando l'espressione di un volto, o un gesto, non appariranno come segni di un muto
ma eloquente linguaggio - perché, come dice Boezio, nulla è più fugace della forma
esteriore, che appassisce e muta come i fiori di campo all'apparire dell'autunno, e che
senso avrebbe oggi dire dell'abate Abbone che ebbe l'occhio severo e le guance
pallide, quando ormai lui e coloro che lo attorniavano sono polvere e della polvere il
loro corpo ha ormai il grigiore mortifero (solo l'animo, lo voglia Iddio, risplendendo
di una luce che non si spegnerà mai più)? Ma di Guglielmo vorrei dire, e una volta
per tutte, perché di lui mi colpirono anche le singolari fattezze, ed è proprio dei
giovani legarsi a un uomo più anziano e più saggio non solo per il fascino della
parola e l'acutezza della mente, ma pur anche per la forma superficiale del corpo, che
ne risulta carissima, come accade per la figura di un padre, di cui si studiano i gesti, e
i corrucci, e se ne spia il sorriso - senza che ombra di lussuria inquini questo modo
(forse l'unico purissimo) di amore corporale.
Gli uomini di una volta erano belli e grandi (ora sono dei bambini e dei nani),
ma questo fatto è solo uno dei tanti che testimoni la sventura di un mondo che
incanutisce. La gioventù non vuole apprendere più nulla, la scienza è in decadenza, il
mondo intero cammina sulla testa, dei ciechi conducono altri ciechi e li fan
precipitare negli abissi, gli uccelli si lanciano prima di aver preso il volo, l'asino

suona la lira, i buoi danzano, Maria non ama più la vita contemplativa e Marta non
ama più la vita attiva, Lea è sterile, Rachele ha l'occhio carnale, Catone frequenta i
lupanari, Lucrezio diventa femmina. Tutto è sviato dal proprio cammino. Siano rese
grazie a Dio che io a quei tempi acquisii dal mio maestro la voglia di apprendere e il
senso della retta via, che si conserva anche quando il sentiero è tortuoso.
Era dunque l'apparenza fisica di frate Guglielmo tale da attirare l'attenzione
dell'osservatore più distratto. La sua statura superava quella di un uomo normale ed
era tanto magro che sembrava più alto. Aveva gli occhi acuti e penetranti; il naso
affilato e un po' adunco conferiva al suo volto l'espressione di uno che vigili, salvo
nei momenti di torpore di cui dirò. Anche il mento denunciava in lui una salda
volontà, pur se il viso allungato e coperto di efelidi - come sovente vidi di coloro nati
tra Hibernia e Northumbria - poteva talora esprimere incertezza e perplessità. Mi
accorsi col tempo che quella che pareva insicurezza era invece e solo curiosità, ma
all'inizio poco sapevo di questa virtù, che credevo piuttosto una passione dell'animo
concupiscibile, ritenendo che l'animo razionale non se ne dovesse nutrire, pascendosi
solo del vero, di cui (pensavo) si sa già sin dall'inizio.
Fanciullo com'ero, la cosa che di lui subito mi aveva colpito, erano certi ciuffi
di peli giallastri che gli uscivano dalle orecchie, e le sopracciglia folte e bionde.
Poteva egli avere cinquanta primavere ed era dunque già molto vecchio, ma muoveva
il suo corpo instancabile con una agilità che a me sovente faceva difetto. La sua
energia pareva inesauribile, quando lo coglieva un eccesso di attività. Ma di tanto in
tanto, quasi il suo spirito vitale partecipasse del gambero, recedeva in momenti di
inerzia e lo vidi per ore stare sul suo giaciglio in cella, pronunciando a malapena
qualche monosillabo, senza contrarre un solo muscolo del viso. In quelle occasioni
appariva nei suoi occhi un'espressione vacua e assente, e avrei sospettato che fosse
sotto l'impero di qualche sostanza vegetale capace di dar visioni, se la palese
temperanza che regolava la sua vita non mi avesse indotto a respingere questo
pensiero. Non nascondo tuttavia che, nel corso del viaggio, si era fermato talora sul
ciglio di un prato, ai bordi di una foresta, a raccogliere qualche erba (credo sempre la
stessa): e si poneva a masticarla con volto assorto. Parte ne teneva con sé, e la
mangiava nei momenti di maggior tensione (e sovente ne avemmo all'abbazia!).
Quando una volta gli chiesi di che si trattasse, disse sorridendo che un buon cristiano
può imparare talora anche dagli infedeli; e quando gli domandai di assaggiarne, mi
rispose che, come per i discorsi, anche per i semplici ve ne sono di paidikoi, di
ephebikoi e di gynaikoi e via dicendo, così che le erbe che sono buone per un vecchio
francescano non son buone per un giovane benedettino.
Nel tempo che stemmo insieme non avemmo occasione di far vita molto
regolare: anche all'abbazia vegliammo di notte e cademmo stanchi di giorno, né
partecipammo regolarmente gli uffici sacri. Di rado tuttavia, in viaggio, vegliava
oltre compieta, e aveva abitudini parche. Qualche volta, come accadde all'abbazia
passava tutta la giornata muovendosi per l'orto, esaminando le piante come fossero
crisopazi o smeraldi, e lo vidi aggirarsi per la cripta del tesoro guardando uno scrigno
tempestato di smeraldi e crisopazi come fosse un cespuglio di stramonio. Altre volte

stava un giorno intero nella sala grande della biblioteca sfogliando manoscritti come
a cercarvi null'altro che il suo piacere (quando intorno a noi si moltiplicavano i
cadaveri di monaci orrendamente uccisi). Un giorno lo trovai che passeggiava nel
giardino senza alcun fine apparente, come se non dovesse render conto a Dio delle
sue opere. Nell'ordine mi avevano insegnato ben altro modo di dividere il mio tempo,
e glielo dissi. Ed egli rispose che la bellezza del cosmo è data non solo dall'unità
nella varietà, ma anche dalla varietà nell'unità. Mi parve una risposta dettata da
ineducata empiria, ma appresi in seguito che gli uomini della sua terra definiscono
spesso le cose in modi in cui pare che la forza illuminante della ragione abbia
pochissimo ufficio.
Durante il periodo che trascorremmo all'abbazia gli vidi sempre le mani
coperte dalla polvere dei libri, dall'oro delle miniature ancora fresche, da sostanze
giallastre che aveva toccato nell'ospedale di Severino. Pareva non potesse pensare se
non con le mani, cosa che allora mi pareva più degna di un meccanico (e mi era stato
insegnato che il meccanico è moechus, e commette adulterio nei confronti della vita
intellettuale a cui dovrebbe essere unito in castissimo sponsale): ma anche quando le
sue mani toccavano cose fragilissime, come certi codici dalle miniature ancor
fresche, o pagine corrose dal tempo e friabili come pane azzimo, egli possedeva, mi
parve, una straordinaria delicatezza di tatto, la stessa che egli usava nel toccare le sue
macchine. Dirò infatti che quest'uomo curioso portava seco, nella sua sacca da
viaggio, strumenti che mai avevo visto prima di allora, e che egli definiva come le
sue meravigliose macchine. Le macchine, diceva, sono effetto dell'arte, che è
scimmia della natura, e di essa riproducono non le forme ma la stessa operazione.
Egli mi spiegò così i portenti dell'orologio, dell'astrolabio e del magnete. Ma
all'inizio temetti che si trattasse di stregoneria, e finsi di dormire certe notti serene in
cui egli si poneva (in mano uno strano triangolo) a osservare le stelle. I francescani
che avevo conosciuto in Italia e nella mia terra erano uomini semplici, sovente
illetterati, e mi stupii con lui della sua sapienza. Ma egli mi disse sorridendo che i
francescani delle sue isole erano di stampo diverso: «Ruggiero Bacone, che io venero
quale maestro, ci ha insegnato che il piano divino passerà un giorno per la scienza
delle macchine, che è magìa naturale e santa. E un giorno per forza di natura si
potranno fare strumenti di navigazione per cui le navi vadano unico homine regente,
e ben più rapide di quelle spinte da vela o da remi; e vi saranno carri «ut sine animale
moveantur cum impetu inaestimabili, et instrumenta volandi et homo sedens in
medio instrumentis revolvens aliquod ingenium per quod alae artificialiter composita
aerem verberent, ad modum avis volantis». E strumenti piccolissimi che sollevino
pesi infiniti e veicoli che permettano di viaggiare sul fondo del mare.»
Quando gli chiesi dove fossero queste macchine, mi disse che erano già state
fatte nell'antichità, e alcune persino ai tempi nostri: “Eccetto lo strumento per volare,
che non vidi, né conobbi chi lo avesse visto, ma conosco un sapiente che lo ha
pensato. E si possono fare ponti che valichino i fiumi senza colonne o altro
sostentamento e altre macchine inaudite. Ma non devi preoccuparti se non ci sono
ancora, perché non vuol dire che non ci saranno. E io ti dico che Dio vuole che ci
siano, e certo son già nella sua mente, anche se il mio amico di Occam nega che le

idee esistano in tal modo, e non perché possiamo decidere della natura divina, ma
proprio perché non possiamo porle alcun limite.” Né fu questa l'unica proposizione
contraddittoria che gli sentii enunciare: ma anche ora che sono vecchio e più saggio
di allora non ho definitivamente compreso come egli potesse aver tanta fiducia nel
suo amico di Occam e giurare al tempo stesso sulle parole di Bacone, come era solito
fare. E' pur vero che quelli erano tempi oscuri in cui un uomo saggio doveva pensare
cose in contraddizione tra loro.
Ecco, ho detto di frate Guglielmo cose forse insensate, quasi a raccogliere sin
dall'inizio le impressioni sconnesse che ne ebbi allora. Chi egli fu, e cosa facesse,
mio buon lettore, potrai forse meglio dedurre dalle azioni che operò nei giorni che
trascorremmo all'abbazia. Né ti ho promesso un disegno compiuto, bensì un elenco di
fatti (questi sì) mirabili e terribili.
Così conoscendo giorno per giorno il mio maestro, e trascorrendo le lunghe ore
di marcia in lunghissimi conversari di cui, se il caso, dirò a poco a poco, giungemmo
alle falde del monte su cui si ergeva l'abbazia. Ed è ora che, come noi allora
facemmo, a essa si approssimi il mio racconto, e possa la mia mano non tremare
nell'accingermi a dire quanto poi accadde.

Primo giorno

Primo giorno

Prima
Dove si arriva ai piedi dell'abbazia e Guglielmo
dà prova di grande acume

Era una bella mattina di fine novembre. Nella notte aveva nevicato un poco,
ma il terreno era coperto di un velo fresco non più alto di tre dita. Al buio, subito
dopo laudi, avevamo ascoltato la messa in un villaggio a valle. Poi ci eravamo messi
in viaggio verso le montagne, allo spuntar del sole.
Come ci inerpicavamo per il sentiero scosceso che si snodava intorno al monte,
vidi l'abbazia. Non mi stupirono di essa le mura che la cingevano da ogni lato, simili
ad altre che vidi in tutto il mondo cristiano, ma la mole di quello che poi appresi
essere l'Edificio. Era questa una costruzione ottagonale che a distanza appariva come
un tetragono (figura perfettissima che esprime la saldezza e l'imprendibilità della
Città di Dio), i cui lati meridionali si ergevano sul pianoro dell'abbazia, mentre quelli
settentrionali sembravano crescere dalle falde stesse del monte, su cui s'innervavano
a strapiombo. Dico che in certi punti, dal basso, sembrava che la roccia si
prolungasse verso il cielo, senza soluzione di tinte e di materia, e diventasse a un
certo punto mastio e torrione (opera di giganti che avessero gran familiarità e con la
terra e col cielo). Tre ordini di finestre dicevano il ritmo trino della sua
sopraelevazione, così che ciò che era fisicamente quadrato sulla terra, era
spiritualmente triangolare nel cielo. Nell'appressarvici maggiormente, si capiva che
la forma quadrangolare generava, a ciascuno dei suoi angoli, un torrione eptagonale,
di cui cinque lati si protendevano all'esterno - quattro dunque degli otto lati
dell'ottagono maggiore generando quattro eptagoni minori, che all'esterno si
manifestavano come pentagoni. E non è chi non veda l'ammirevole concordia di tanti
numeri santi, ciascuno rivelante un sottilissimo senso spirituale. Otto il numero della
perfezione d'ogni tetragono, quattro il numero dei vangeli, cinque il numero delle
zone del mondo, sette il numero dei doni dello Spirito Santo. Per la mole, e per la
forma, l'Edificio mi apparve come più tardi avrei visto nel sud della penisola italiana
Castel Ursino o Castel dal Monte, ma per la posizione inaccessibile era di quelli più
tremendo, e capace di generare timore nel viaggiatore che vi si avvicinasse a poco a
poco. E fortuna che, essendo una limpidissima mattinata invernale, la costruzione
non mi apparve quale la si vede nei giorni di tempesta.
Non dirò comunque che essa suggerisse sentimenti di giocondità. Io ne trassi
spavento, e una inquietudine sottile. Dio sa che non erano fantasmi dell'animo mio
immaturo, e che rettamente interpretavo indubitabili presagi iscritti nella pietra, sin
dal giorno che i giganti vi posero mano, e prima che la illusa volontà dei monaci
ardisse consacrarla alla custodia della parola divina.

Mentre i nostri muletti arrancavano per l'ultimo tornante della montagna, là
dove il cammino principale si diramava a trivio, generando due sentieri laterali, il
mio maestro si arrestò per qualche tempo, guardandosi intorno ai lati della strada, e
sulla strada, e sopra la strada, dove una serie di pini sempreverdi formava per un
breve tratto un tetto naturale, canuto di neve.
“Abbazia ricca,” disse. “All'Abate piace apparire bene nelle pubbliche
occasioni.”
Abituato come ero a sentirlo fare le più singolari affermazioni, non lo
interrogai. Anche perché, dopo un altro tratto di strada, udimmo dei rumori, e a una
svolta apparve un agitato manipolo di monaci e di famigli. Uno di essi, come ci vide,
ci venne incontro con molta urbanità: “Benvenuto signore,” disse, “e non vi stupite
se immagino chi siete, perché siamo stati avvertiti della vostra visita. Io sono
Remigio da Varagine, il cellario del monastero. E se voi siete, come credo, frate
Guglielmo da Bascavilla, l'Abate dovrà esserne avvisato. Tu,” ordinò rivolto a uno
del seguito, “risali ad avvertire che il nostro visitatore sta per entrare nella cinta!”
“Vi ringrazio, signor cellario,” rispose cordialmente il mio maestro, “e tanto
più apprezzo la vostra cortesia in quanto per salutarmi avete interrotto
l'inseguimento. Ma non temete, il cavallo è passato di qua e si è diretto per il sentiero
di destra. Non potrà andar molto lontano perché, arrivato al deposito dello strame,
dovrà fermarsi. E' troppo intelligente per buttarsi lungo il terreno scosceso...”
“Quando lo avete visto?” domandò il cellario.
“Non l'abbiamo visto affatto, non è vero Adso?” disse Guglielmo volgendosi
verso di me con aria divertita. “Ma se cercate Brunello, l'animale non può che essere
là dove io ho detto.”
Il cellario esitò. Guardò Guglielmo, poi il sentiero, e infine domandò:
“Brunello? Come sapete?”
“Suvvia,” disse Guglielmo, “è evidente che state cercando Brunello, il cavallo
preferito dall'Abate, il miglior galoppatore della vostra scuderia, nero di pelo, alto
cinque piedi, dalla coda sontuosa, dallo zoccolo piccolo e rotondo ma dal galoppo
assai regolare; capo minuto, orecchie sottili ma occhi grandi. E' andato a destra, vi
dico, e affrettatevi, in ogni caso.”
Il cellario ebbe un momento di esitazione, poi fece un segno ai suoi e si gettò
giù per il sentiero di destra, mentre i nostri muli riprendevano a salire. Mentre stavo
per interrogare Guglielmo, perché ero morso dalla curiosità, egli mi fece cenno di
attendere: e infatti pochi minuti dopo udimmo grida di giubilo, e alla svolta del
sentiero riapparvero monaci e famigli riportando il cavallo per il morso. Ci passarono
di fianco continuando a guardarci alquanto sbalorditi e ci precedettero verso
l'abbazia. Credo anche che Guglielmo rallentasse il passo alla sua cavalcatura per
permettere loro di raccontare quanto era accaduto. Infatti avevo avuto modo di
accorgermi che il mio maestro, in tutto e per tutto uomo di altissima virtù, indulgeva
al vizio della vanità quando si trattava di dar prova del suo acume e, avendone già
apprezzato le doti di sottile diplomatico, capii che voleva arrivare alla meta preceduto
da una solida fama di uomo sapiente.
“E ora ditemi,” alla fine non seppi trattenermi, “come avete fatto a sapere?”

“Mio buon Adso,” disse il maestro. “E' tutto il viaggio che ti insegno a
riconoscere le tracce con cui il mondo ci parla come un grande libro. Alano delle
Isole diceva che
omnis mundi creatura
quasi liber et pictura
nobis est in speculum
e pensava alla inesausta riserva di simboli con cui Dio, attraverso le sue creature, ci
parla della vita eterna. Ma l'universo è ancor più loquace di come pensava Alano e
non solo parla delle cose ultime (nel qual caso lo fa sempre in modo oscuro) ma
anche di quelle prossime, e in questo è chiarissimo. Quasi mi vergogno a ripeterti
quel che dovresti sapere. Al trivio, sulla neve ancora fresca, si disegnavano con molta
chiarezza le impronte degli zoccoli di un cavallo, che puntavano verso il sentiero alla
nostra sinistra. A bella e uguale distanza l'uno dall'altro, quei segni dicevano che lo
zoccolo era piccolo e rotondo, e il galoppo di grande regolarità - così che ne dedussi
la natura del cavallo, e il fatto che esso non correva disordinatamente come fa un
animale imbizzarrito. Là dove i pini formavano come una tettoia naturale, alcuni
rami erano stati spezzati di fresco giusto all'altezza di cinque piedi. Uno dei cespugli
di more, là dove l'animale deve aver girato per infilare il sentiero alla sua destra,
mentre fieramente scuoteva la sua bella coda, tratteneva ancora tra gli spini dei
lunghi crini nerissimi... Non mi dirai infine che non sai che quel sentiero conduce al
deposito dello strame, perché salendo per il tornante inferiore abbiamo visto la bava
dei detriti scendere a strapiombo ai piedi del torrione meridionale, bruttando la neve;
e così come il trivio era disposto, il sentiero non poteva che condurre in quella
direzione.”
“Sì,” dissi, “ma il capo piccolo, le orecchie aguzze, gli occhi grandi...”
“Non so se li abbia, ma certo i monaci lo credono fermamente. Diceva Isidoro
di Siviglia che la bellezza di un cavallo esige «ut sit exiguum caput et siccum prope
pelle ossibus adhaerente, aures breves et argutae, oculi magni, nares patulae, erecta
cervix, coma densa et cauda, ungularum soliditate fixa rotunditas». Se il cavallo di
cui ho inferito il passaggio non fosse stato davvero il migliore della scuderia, non
spiegheresti perché a inseguirlo non sono stati solo gli stallieri, ma si è incomodato
addirittura il cellario. E un monaco che considera un cavallo eccellente, al di là delle
forme naturali, non può non vederlo così come le auctoritates glielo hanno descritto,
specie se,» e qui sorrise con malizia al mio indirizzo, «è un dotto benedettino...»”.
“Va bene,” dissi, “ma perché Brunello?”
“Che lo Spirito Santo ti dia più sale in zucca di quel che hai, figlio mio!”
esclamò il maestro. “Quale altro nome gli avresti dato se persino il grande Buridano,
che sta per diventare rettore a Parigi, dovendo parlare di un bel cavallo, non trovò
nome più naturale?”
Così era il mio maestro. Non soltanto sapeva leggere nel gran libro della
natura, ma anche nel modo in cui i monaci leggevano i libri della scrittura, e
pensavano attraverso di quelli. Dote che, come vedremo, gli doveva tornar assai utile
nei giorni che sarebbero seguiti. La sua spiegazione inoltre mi parve a quel punto

tanto ovvia che l'umiliazione per non averla trovata da solo fu sopraffatta
dall'orgoglio di esserne ormai compartecipe e quasi mi congratulai con me stesso per
la mia acutezza. Tale è la forza del vero che, come il bene, è diffusivo di sé. E sia
lodato il nome santo del nostro signore Gesù Cristo per questa bella rivelazione che
ebbi.
Ma riprendi le fila, o mio racconto, ché questo monaco senescente si attarda
troppo nei marginalia. Di' piuttosto che arrivammo al grande portale dell'abbazia, e
sulla soglia stava l'Abate a cui due novizi sorreggevano una bacinella d'oro colma
d'acqua. E come fummo discesi dai nostri animali, egli lavò le mani a Guglielmo, poi
lo abbracciò baciandolo sulla bocca e dandogli il suo santo benvenuto, mentre il
cellario si occupava di me.
“Grazie Abbone,” disse Guglielmo, “è per me una gioia grande mettere piede
nel monastero della magnificenza vostra, la cui fama ha valicato queste montagne. Io
vengo come pellegrino nel nome di Nostro Signore e come tale voi mi avete reso
onore. Ma vengo anche a nome del nostro signore su questa terra, come vi dirà la
lettera che vi consegno, e anche a suo nome vi ringrazio per la vostra accoglienza.”
L'Abate prese la lettera coi sigilli imperiali e disse che in ogni caso la venuta di
Guglielmo era stata preceduta da altre missive di suoi confratelli (dappoiché, mi dissi
io con un certo orgoglio, è difficile cogliere un abate benedettino di sorpresa), poi
pregò il cellario di condurci ai nostri alloggiamenti, mentre gli stallieri ci prendevano
le cavalcature. L'Abate si ripromise di visitarci più tardi quando ci fossimo rifocillati,
ed entrammo nella grande corte dove gli edifici dell'abbazia si estendevano lungo
tutto il dolce pianoro che smussava in una morbida conca - o alpe - la sommità del
monte.
Della disposizione dell'abbazia avrò occasione di dire più volte, e più
minutamente. Dopo il portale (che era l'unico varco nelle mura di cinta) si apriva un
viale alberato che conduceva alla chiesa abbaziale. A sinistra del viale si stendeva
una vasta zona di orti e, come poi seppi, il giardino botanico, intorno ai due edifici
dei balnea e dell'ospedale ed erboristeria, che costeggiavano la curva delle mura. Sul
fondo, a sinistra della chiesa, si ergeva l'Edificio, separato dalla chiesa da una
spianata coperta di tombe. Il portale nord della chiesa guardava il torrione sud
dell'Edificio, che offriva frontalmente agli occhi del visitatore il torrione occidentale,
quindi a sinistra si legava alle mura e sprofondava turrito verso l'abisso, su cui si
protendeva il torrione settentrionale, che si vedeva di sghimbescio. A destra della
chiesa si stendevano alcune costruzioni che le stavano a ridosso, e intorno al chiostro:
certo il dormitorio, la casa dell'Abate e la casa dei pellegrini a cui eravamo diretti e
che raggiungemmo traversando un bel giardino. Sul lato destro, al di là di una vasta
spianata, lungo le mura meridionali e continuando a oriente dietro la chiesa, una serie
di quartieri colonici, stalle, mulini, frantoi, granai e cantine, e quella che mi parve
essere la casa dei novizi. La regolarità del terreno, appena ondulato, aveva permesso
agli antichi costruttori di quel luogo sacro di rispettare i dettami dell'orientamento,
meglio di quanto avrebbero potuto pretendere Onorio Augustoduniense o Guglielmo

Durando. Dalla posizione del sole in quell'ora del giorno, mi avvidi che il portale si
apriva perfettamente a occidente, così che il coro e l'altare fossero rivolti a oriente; e
il sole di buon mattino poteva sorgere risvegliando direttamente i monaci nel
dormitorio e gli animali nelle stalle. Non vidi abbazia più bella e mirabilmente
orientata, anche se in seguito conobbi San Gallo, e Cluny, e Fontenay, e altre ancora,
forse più grandi ma meno proporzionate. Diversamente dalle altre, questa si
segnalava però per la mole incommensurabile dell'Edificio. Non avevo l'esperienza
di un maestro muratore, ma mi avvidi subito che esso era molto più antico delle
costruzioni che lo attorniavano,nato forse per altri scopi, e che l'insieme abbaziale gli
si era disposto intorno in tempi posteriori, ma in modo che l'orientamento della
grande costruzione si adeguasse a quello della chiesa, o questa a quello. Perché
l'architettura è tra tutte le arti quella che più arditamente cerca di riprodurre nel suo
ritmo l'ordine dell'universo, che gli antichi chiamavano kosmos, e cioè ornato, in
quanto è come un grande animale su cui rifulge la perfezione e la proporzione di tutte
le sue membra. E sia lodato il Creatore Nostro che, come dice Agostino, ha stabilito
tutte le cose in numero, peso e misura.

Primo giorno

Terza
Dove Guglielmo ha una istruttiva conversazione
con l'Abate

Il cellario era uomo pingue e di aspetto volgare ma gioviale, canuto ma ancor
robusto, piccolo ma veloce. Ci condusse alle nostre celle nella casa dei pellegrini. O
meglio, ci condusse alla cella assegnata al mio maestro, promettendomi che per il
giorno seguente ne avrebbe liberata una anche per me in quanto, sebbene novizio, ero
ospite loro, e dunque dovevo essere trattato con ogni onore. Per quella notte avrei
potuto dormire in una vasta e lunga nicchia che si apriva nella parete della cella, su
cui aveva fatto disporre della buona paglia fresca. Cosa che, aggiunse, si faceva
talora per i servi di qualche signore che desiderava essere vegliato durante il suo
sonno.
Poi i monaci ci portarono vino, cacio, olive, pane e della buona uva passa, e ci
lasciarono a rifocillarci. Mangiammo e bevemmo con molto gusto. Il mio maestro
non aveva le abitudini austere dei benedettini e non amava mangiare in silenzio.
Peraltro parlava sempre di cose così buone e sagge che era come se un monaco ci
leggesse le vite dei santi.
Quel giorno non mi trattenni dall'interrogarlo ancora sul fatto del cavallo.
“Però,” dissi, “quando voi avete letto le tracce sulla neve e sui rami, non
conoscevate ancora Brunello. In un certo modo quelle tracce ci parlavano di tutti i
cavalli, o almeno di tutti i cavalli di quella specie. Non dobbiamo dunque dire che il
libro della natura ci parla solo per essenze, come insegnano molti insigni teologi?”
“Non del tutto caro Adso,” mi rispose il maestro. “Certo quel tipo di impronte
mi esprimeva, se vuoi, il cavallo come verbum mentis, e me l'avrebbe espresso
ovunque l'avessi trovato. Ma l'impronta in quel luogo e in quell'ora del giorno mi
diceva che almeno uno tra tutti i cavalli possibili era passato di lì. Così che io mi
trovavo a mezza strada tra l'apprendimento del concetto di cavallo e la conoscenza di
un cavallo individuale. E in ogni caso quel che io conoscevo del cavallo universale
mi era dato dalla traccia, che era singolare. Potrei dire che in quel momento io ero
prigioniero tra la singolarità della traccia e la mia ignoranza, che assumeva la forma
assai diafana di un'idea universale. Se tu vedi qualcosa da lontano, e non capisci cosa
sia, ti accontenterai di definirlo come un corpo esteso. Quando ti si sarà avvicinato lo
definirai allora come un animale, anche se non saprai ancora se sia un cavallo o un
asino. E infine, quando esso sarà più vicino, potrai dire che è un cavallo anche se non
saprai ancora se Brunello o Favello. E solo quando sarai alla giusta distanza tu vedrai
che è Brunello (ovvero quel cavallo e non un altro, comunque tu decida di
chiamarlo). E quella sarà la conoscenza piena, l'intuizione del singolare. Così io

un'ora fa ero pronto ad attendermi tutti i cavalli, ma non per la vastità del mio
intelletto, bensì per la pochezza della mia intuizione. E la fame del mio intelletto è
stata saziata solo quando ho visto il cavallo singolo, che i monaci portavano per il
morso. Solo allora ho veramente saputo che il mio ragionare di prima mi aveva
condotto vicino alla verità. Così le idee, che io usavo prima per figurarmi un cavallo
che non avevo ancora visto, erano puri segni, come erano segni dell'idea di cavallo le
impronte sulla neve: e si usano segni e segni di segni solo quando ci fanno difetto le
cose.”
Altre volte lo avevo udito parlare con molto scetticismo delle idee universali e
gran rispetto delle cose individuali: e anche in seguito mi parve che questa tendenza
gli provenisse sia dall'essere britannico che dall'essere francescano. Ma quel giorno
non aveva forze sufficienti per affrontare dispute teologiche: sì che mi rannicchiai
nello spazio che mi era stato concesso, mi avvolsi in una coperta e caddi in un sonno
profondo.
Chi fosse entrato avrebbe potuto scambiarmi per un fagotto. E così fece
certamente l'Abate quando venne a visitare Guglielmo verso l'ora terza. Fu così che
io potei ascoltare inosservato il loro primo colloquio. E senza malizia, perché il
manifestarmi di colpo al visitatore sarebbe stato più scortese che il celarmi, come
feci, con umiltà.
Giunse pertanto Abbone. Si scusò per l'intrusione, rinnovò il suo benvenuto e
disse che doveva parlare a Guglielmo, in privato, di cosa assai grave.
Cominciò a congratularsi con lui per l'abilità con cui si era condotto nella
storia del cavallo, e chiese come mai egli aveva saputo dar notizie tanto sicure di una
bestia che non aveva mai vista. Guglielmo gli spiegò succintamente e con distacco la
via che aveva seguito, e l'Abate molto si rallegrò per il suo acume. Disse che non si
sarebbe atteso di meno da un uomo che era stato preceduto da una fama di grande
sagacia. Gli disse che aveva ricevuto una lettera dall'Abate di Farfa che non solo gli
parlava della missione affidata a Guglielmo dall'imperatore (della quale avrebbero
poi discusso nei giorni seguenti) ma anche gli diceva che in Inghilterra e in Italia il
mio maestro era stato inquisitore in alcuni processi, dove si era distinto per la sua
perspicacia, non disgiunta da grande umanità.
“Molto mi è piaciuto sapere,” aggiunse l'Abate, “che in numerosi casi voi
avete deciso per l'innocenza dell'accusato. Credo, e mai come in questi giorni
tristissimi, alla presenza costante del maligno nelle cose umane,” e si guardò intorno,
impercettibilmente, come se il nemico si aggirasse tra quelle mura, “ma credo anche
che molte volte il maligno operi per cause seconde. E so che può spingere le sue
vittime a fare il male in modo tale che la colpa ricada su di un giusto, godendo del
fatto che il giusto venga bruciato in luogo del suo succubo. Spesso gli inquisitori, per
dar prova di solerzia, strappano a ogni costo una confessione all'accusato, pensando
che sia buon inquisitore solo colui che conclude il processo trovando un capro
espiatorio...”
“Anche un inquisitore può essere mosso dal diavolo,” disse Guglielmo.

“E' possibile” ammise l'Abate con molta cautela, “perché i disegni
dell'Altissimo sono imperscrutabili, ma non sarò io a gettare l'ombra del sospetto su
uomini così benemeriti. E' anzi di voi, come uno di coloro, che io ho oggi bisogno. E'
accaduto in questa abbazia qualcosa, che richiede l'attenzione e il consiglio di un
uomo acuto e prudente come voi siete. Acuto per scoprire e prudente (se il caso) per
coprire. Spesso infatti è indispensabile provare la colpa di uomini che dovrebbero
eccellere per la loro santità, ma in modo da poter eliminare la causa del male senza
che il colpevole venga additato al pubblico disprezzo. Se un pastore falla deve essere
isolato dagli altri pastori, ma guai se le pecore cominciassero a diffidare dei pastori.”
“Capisco,” disse Guglielmo. Avevo già avuto modo di notare che, quando si
esprimeva in quel modo così sollecito ed educato, di solito celava, in modo onesto, il
suo dissenso o la sua perplessità.
“Per questo,” continuò l'Abate, “ritengo che ogni caso che riguardi il fallo di
un pastore non possa essere affidato che a uomini come voi, che non solo sanno
distinguere il bene dal male, ma anche ciò che è opportuno da ciò che non lo è. Mi
piace pensare che voi abbiate condannato solo quando...”
“...gli accusati erano colpevoli di atti delittuosi, di venefici, di corruzione di
fanciulli innocenti e di altre nefandezze che la mia bocca non osa pronunziare...”
“...che abbiate condannato solo quando,” continuò l'Abate senza tener conto
dell'interruzione, “la presenza del demonio fosse così evidente agli occhi di tutti da
non potersi procedere diversamente senza che l'indulgenza fosse più scandalosa dello
stesso delitto.”
“Quando ho riconosciuto qualcuno colpevole,” precisò Guglielmo, “costui
aveva realmente commesso crimini di tal fatta che potevo consegnarlo con buona
coscienza al braccio secolare.”
L'Abate ebbe un attimo di incertezza: “Perché,” chiese, “insistete nel parlare di
azioni delittuose senza pronunciarvi sulla loro causa diabolica?”
“Perché ragionare sulle cause e sugli effetti è cosa assai difficile, di cui credo
che l'unico giudice possa essere Dio. Noi già fatichiamo molto a porre un rapporto tra
un effetto così evidente come un albero bruciato e la folgore che lo ha incendiato, che
il risalire catene talora lunghissime di cause ed effetti mi pare altrettanto folle che
cercare di costruire una torre che arrivi sino al cielo.”
“Il dottore d'Aquino,” suggerì l'Abate, “non ha temuto di dimostrare con la
forza della sola ragione l'esistenza dell'Altissimo risalendo di causa in causa alla
causa prima non causata.”
“Chi sono io,” disse con umiltà Guglielmo, “per oppormi al dottore d'Aquino?
Anche perché la sua prova dell'esistenza di Dio è suffragata da tante altre
testimonianze che le sue vie ne risultano fortificate. Dio ci parla nell'interno
dell'anima nostra, come già sapeva Agostino, e voi Abbone avreste cantato le lodi del
Signore e l'evidenza della sua presenza anche se Tommaso non avesse...” Si arrestò,
e soggiunse: “Immagino.”
“Oh, certo,” si affrettò ad assicurare l'Abate, e il mio maestro troncò in questo
modo bellissimo una discussione di scuola che evidentemente gli piaceva poco. Poi
riprese a parlare.

“Torniamo ai processi. Vedete, un uomo, poniamo, è stato ucciso per
veneficio. Questo è un dato di esperienza. E' possibile che io immagini, di fronte a
certi segni inconfutabili, che l'autore del veneficio sia un altro uomo. Su catene di
cause così semplici la mia mente può intervenire con una certa fiducia nel suo potere.
Ma come posso complicare la catena immaginando che, a causare l'azione malvagia,
ci sia un altro intervento, questa volta non umano ma diabolico? Non dico che non
sia possibile, anche il diavolo denuncia il suo passaggio per chiari segni, come il
vostro cavallo Brunello. Ma perché devo cercare queste prove? Non è già sufficiente
che io sappia che il colpevole è quell'uomo e lo consegni al braccio secolare? In ogni
caso la sua pena sarà la morte, che Dio lo perdoni.”
“Ma mi risulta che in un processo svoltosi a Kilkenny tre anni fa, in cui alcune
persone furono accusate di aver commesso turpi delitti, voi non abbiate negato
l'intervento diabolico, una volta individuati i colpevoli.”
“Ma nemmeno lo ho mai affermato con parole aperte. Non l'ho neppure
negato, è vero. Chi sono io per esprimere giudizi sulle trame del maligno, specie,”
aggiunse, e parve voler insistere su questa ragione, “in casi in cui coloro che avevano
dato inizio all'inquisizione, il vescovo, i magistrati cittadini e il popolo tutto, forse gli
stessi accusati, desideravano veramente avvertire la presenza del demonio? Ecco,
forse l'unica vera prova della presenza del diavolo è l'intensità con cui tutti in quel
momento ambiscono saperlo all'opera...”
“Voi quindi,” disse l'Abate con tono preoccupato, “mi dite che in molti
processi il diavolo non agisce solo nel colpevole ma forse e soprattutto nei giudici?”
“Potrei forse fate un'affermazione del genere?” chiese Guglielmo, e mi avvidi
che la domanda era formulata in modo che l'Abate non potesse affermare che lui
poteva; così Guglielmo approfittò del suo silenzio per deviare il corso del loro
dialogo. “Ma in fondo si tratta di cose lontane. Ho abbandonato quella nobile attività
e se l'ho fatto è perché il Signore così ha voluto...”
“Senza dubbio,” ammise l'Abate.
“...e ora,” continuò Guglielmo, “mi occupo di altre delicate questioni. E vorrei
occuparmi di quella che vi travaglia, se voi me ne parlaste.”
Mi parve che l'Abate fosse soddisfatto di poter terminare quella conversazione
tornando al suo problema. Prese dunque a raccontare, con molta prudenza nella scelta
delle parole e lunghe perifrasi, di un fatto singolare che era accaduto pochi giorni
prima e che aveva lasciato molto turbamento tra i monaci. E disse che ne parlava a
Guglielmo perché, sapendolo gran conoscitore e dell'animo umano e delle trame del
maligno, sperava che potesse dedicare parte del suo tempo prezioso a far luce su un
dolorosissimo enigma. Si era dunque dato il caso che Adelmo da Otranto, un monaco
ancor giovane eppure già famoso come grande maestro miniatore, e che stava
adornando i manoscritti della biblioteca di immagini bellissime, era stato trovato una
mattina da un capraio in fondo alla scarpata dominata dal torrione est dell'Edificio.
Poiché era stato visto dagli altri monaci in coro durante compieta ma non era
ricomparso a mattutino, era probabilmente precipitato durante le ore più buie della
notte. Notte di grande tempesta di neve, in cui cadevano fiocchi taglienti come lame,
che quasi sembravano grandine, spinti da un austro che soffiava impetuoso. Fatto

molle da quella neve che si era dapprima sciolta e poi indurita in lamine di ghiaccio,
il suo corpo era stato trovato ai piedi dello strapiombo, dilaniato dalle rocce contro
cui aveva rimbalzato. Povera e fragile cosa mortale, che Dio avesse misericordia di
lui. A causa dei molti rimbalzi che il corpo aveva subito precipitando, non era facile
dire da qual punto esatto fosse caduto: certamente da una delle finestre che si
aprivano per tre ordini di piani sui quattro lati del torrione esposti verso l'abisso.
“Dove avete sepolto il povero corpo?” domandò Guglielmo.
“Nel cimitero, naturalmente,” rispose l'Abate. “Forse lo avrete notato, si stende
tra il lato settentrionale della chiesa, l'Edificio e l'orto.”
“Vedo,” disse Guglielmo, “e vedo che il vostro problema è il seguente. Se
quell'infelice si fosse, Dio non voglia, suicidato (poiché non si poteva pensare che
fosse caduto accidentalmente) il giorno dopo avreste trovato una di quelle finestre
aperte, mentre le avete ritrovate tutte chiuse, e senza che ai piedi di alcuna
apparissero tracce d'acqua.”
L'Abate era uomo, lo dissi, di grande e diplomatica compostezza, ma questa
volta ebbe un movimento di sorpresa che gli tolse ogni traccia di quel decoro che si
addice alla persona grave e magnanima, come vuole Aristotele: “Chi ve lo ha detto?”
“Me lo avete detto voi,” disse Guglielmo. “Se la finestra fosse stata aperta,
avreste subito pensato che egli vi si era gettato. Da come ho potuto giudicare
dall'esterno, si tratta di grandi finestre a vetrate opache e finestre di quel tipo non si
aprono di solito, in edifici di questa mole, ad altezza d'uomo. Dunque se fosse stata
aperta, essendo impossibile che lo sciagurato vi si fosse affacciato e avesse perduto
l'equilibrio, non sarebbe restato che pensare a un suicidio. Nel qual caso non lo
avreste lasciato seppellire in terra consacrata. Ma poiché lo avete seppellito
cristianamente, le finestre dovevano essere chiuse. Perché se erano chiuse, non
avendo io incontrato neppure nei processi di stregoneria un morto impenitente a cui
Dio o il diavolo abbiano concesso di risalire dall'abisso per cancellar le tracce del suo
misfatto, è evidente che il presunto suicida è stato piuttosto spinto, vuoi da mano
umana vuoi da forza diabolica. E voi vi chiedete chi possa averlo, non dico spinto
nell'abisso, ma issato nolente sino al davanzale, e siete turbato perché una forza
malefica, naturale o soprannaturale che sia, si aggira ora per l'abbazia.”
“E' così...” disse l'Abate, e non era chiaro se confermasse le parole di
Guglielmo o rendesse ragione a se stesso delle ragioni che Guglielmo aveva così
ammirevolmente prodotto. “Ma come fate a sapere che non vi era acqua ai piedi di
alcuna vetrata?”
“Poiché mi avete detto che soffiava l'austro e l'acqua non poteva essere spinta
contro finestre che si aprono a oriente.”
“Non mi avevano detto abbastanza delle vostre virtù,” disse l'Abate. “E avete
ragione, non c'era acqua, e ora so perché. Le cose sono andate come dite. E ora capite
la mia angoscia. Già sarebbe stato grave se uno dei miei monaci si fosse macchiato
dell'abominevole peccato di suicidio. Ma ho ragioni di ritenere che un altro di loro si
sia macchiato di un peccato altrettanto terribile. E fosse solo quello...”
“Anzitutto, perché uno dei monaci? Nell'abbazia vi sono molte altre persone,
stallieri, caprai, servitori...”

“Certo, è un'abbazia piccola ma ricca,” ammise con sussiego l'Abate.
“Centocinquanta famigli per sessanta monaci. Ma tutto è avvenuto nell'Edificio.
Quivi, come forse già sapete, anche se al primo piano vi sono e le cucine e il
refettorio, ai due piani superiori vi sono lo scriptorium e la biblioteca. Dopo la cena
l'Edificio viene chiuso e vi è una regola rigidissima che proibisce a chiunque di
accedervi,” indovinò la domanda di Guglielmo e aggiunse subito, ma chiaramente a
malincuore, “compresi i monaci naturalmente, ma...”
“Ma?”
“Ma escludo assolutamente, assolutamente capite, che un famiglio abbia avuto
il coraggio di penetrarvi di notte.” Nei suoi occhi passò come un sorriso di sfida, ma
fu rapido come il baleno, o una stella cadente. “Diciamo che avrebbero paura,
sapete... talora gli ordini dati ai semplici vanno rinforzati con qualche minaccia,
come il presagio che a chi disubbidisce possa accadere qualcosa di terribile, e per
forza soprannaturale. Un monaco invece...”
“Capisco.”
“Non solo, ma un monaco potrebbe avere altre ragioni per avventurarsi in un
luogo interdetto, voglio dire ragioni... come dire? Ragionevoli, anche se contrarie alla
regola...”
Guglielmo si accorse del disagio dell'Abate e fece una domanda che forse
mirava a sviare il discorso, ma che produsse un disagio altrettanto grande.
«Parlando di un possibile omicidio avete detto «e fosse solo quello». Che
volevate dire?»
“Ho detto così? Ebbene, non si uccide senza ragione, per quanto perversa. E
tremo al pensiero della perversità delle ragioni che possono aver spinto un monaco a
uccidere un confratello. Ecco. E' così.”
“Non c'è altro?”
“Non c'è altro che io possa dirvi.”
“Volete dire che non c'è altro che voi abbiate potere di dire?”
“Vi prego frate Guglielmo, fratello Guglielmo,” e l'Abate accentuò sia frate
che fratello. Guglielmo arrossì vivamente e commentò:
“Eris sacerdos in aeternum.”
“Grazie,” disse l'Abate.
O Signore Iddio, quale mistero terribile sfiorarono in quel momento i miei
imprudenti superiori, spinto l'uno dall'angoscia e l'altro dalla curiosità. Perché,
novizio che si avviava ai misteri del santo sacerdozio di Dio, anch'io umile fanciullo
compresi che l'Abate sapeva qualcosa ma lo aveva appreso sotto il sigillo della
confessione. Egli doveva aver saputo dalle labbra di qualcuno qualche particolare
peccaminoso che poteva avere relazione con la tragica fine di Adelmo. Per questo
forse pregava frate Guglielmo di scoprire un segreto di cui egli sospettava senza
poterlo palesare a nessuno, e sperava che il mio maestro facesse luce con le forze
dell'intelletto su quanto egli doveva avvolgere d'ombra in forza del sublime imperio
della carità.
“Bene,” disse allora Guglielmo, “potrò porre domande ai monaci?”
“Potrete.”

“Potrò aggirarmi liberamente per l'abbazia?”
“Ve ne conferisco facoltà.”
“Mi investirete di questa missione coram monachos?”
“Questa sera stessa.”
“Comincerò però oggi, prima che i monaci sappiano di cosa mi avete
incaricato. E inoltre desideravo molto, non ultima ragione del mio passaggio qui,
visitare la vostra biblioteca, di cui si parla con ammirazione in tutte le abbazie della
cristianità.”
L'Abate si alzò quasi di scatto, col viso molto teso. “Potrete aggirarvi per tutta
l'abbazia, ho detto. Non certo per l'ultimo piano dell'Edificio, nella biblioteca.”
“Perché?”
“Avrei dovuto spiegarvelo prima, e credevo che lo sapeste. Voi sapete che la
nostra biblioteca non è come le altre...”
“So che ha più libri di ogni altra biblioteca cristiana. So che a petto dei vostri
armaria quelli di Bobbio o di Pomposa, di Cluny o di Fleury sembrano la stanza di un
fanciullo che appena si inizi all'abaco. So che i seimila codici che vantava Novalesa
cento e più anni fa sono poco a petto dei vostri, e forse molti di quelli sono ora qui.
So che la vostra abbazia è l'unica luce che la cristianità possa opporre alle trentasei
biblioteche di Bagdad, ai diecimila codici del visir Ibn al-Alkami, che il numero delle
vostre bibbie eguaglia i duemilaquattrocento corani che vanta il Cairo, e che la realtà
dei vostri armaria è luminosa evidenza contro la superba leggenda degli infedeli che
anni fa volevano (intimi come sono del principe della menzogna) la biblioteca di
Tripoli ricca di sei milioni di volumi e abitata da ottantamila commentatori e
duecento scribi.”
“Così è, siano rese lodi al cielo.”
“So che tra i monaci che vivono tra voi molti vengono da altre abbazie sparse
in tutto il mondo: chi per poco tempo, onde copiare manoscritti introvabili altrove e
portarli poi alla propria sede, non senza avervi portato in cambio qualche altro
manoscritto introvabile che voi copierete e inserirete nel vostro tesoro; e chi per
lunghissimo tempo, per restarvi talora sino alla morte, perché solo qui può trovare le
opere che illuminino la sua ricerca. E dunque avete tra voi germani, daci, ispani,
francesi e greci. So che l'imperatore Federico, molti e molti anni fa, chiese a voi di
compilargli un libro sulle profezie di Merlino e di tradurlo poi in arabo, per inviarlo
in dono al soldano d'Egitto. So infine che un'abbazia gloriosa come Murbach, in
questi tempi tristissimi, non ha più un solo scriba, che a San Gallo sono rimasti pochi
monaci che sappiano scrivere, che ormai è nelle città che sorgono corporazioni e
gilde composte di secolari che lavorano per le università e che solo la vostra abbazia
rinnova di giorno in giorno, che dico?, porta a fastigi sempre più alti le glorie del
vostro ordine...”
“Monasterium sine libris,” citò assorto l'Abate, “est sicut civitas sine opibus,
castrum sine numeris, coquina sine suppellectili, mensa sine cibis, hortus sine herbis,
pratum sine floribus, arbor sine foliis... E il nostro ordine, crescendo intorno al
doppio comandamento del lavoro e della preghiera, fu luce per tutto il mondo
conosciuto, riserva di sapere, salvezza di una dottrina antica che minacciava di

scomparire in incendi, saccheggi e terremoti, fucina di nuova scrittura e incremento
dell'antica... Oh, voi sapete bene, viviamo ora in tempi molto oscuri, e arrossisco
dirvi che non molti anni fa il concilio di Vienne ha dovuto ribadire che ogni monaco
ha il dovere di prendere gli ordini... Quante nostre abbazie, che duecento anni fa
erano centro splendente di grandezza e santità, sono ora rifugio di infingardi.
L'ordine è ancora potente, ma il fetore delle città cinge dappresso i nostri luoghi
santi, il popolo di Dio è ora incline ai commerci e alle guerre di fazione, giù nei
grandi centri abitati, dove non può avere albergo lo spirito della santità, non solo si
parla (che ai laici altro non potresti chiedere) ma già si scrive in volgare, e che mai
nessuno di questi volumi possa entrare nelle nostre mura - fomite di eresia quale
fatalmente diviene! Per i peccati degli uomini il mondo sta sospeso sul ciglio
dell'abisso, penetrato dell'abisso stesso che l'abisso invoca. E domani, come voleva
Onorio, i corpi degli uomini saranno più piccoli dei nostri, così come i nostri sono
più piccoli di quelli degli antichi. Mundus senescit. Se ora Dio ha affidato al nostro
ordine una missione, essa è quella di opporsi a questa corsa verso l'abisso, e
conservando, ripetendo e difendendo il tesoro di saggezza che i nostri padri ci hanno
affidato. La divina provvidenza ha ordinato che il governo universale, che all'inizio
del mondo era in oriente, man mano che il tempo si avvicina si spostasse verso
occidente, per avvertirci che la fine del mondo si approssima, perché il corso degli
avvenimenti ha già raggiunto il limite dell'universo. Ma sino a che non scada
definitivamente il millennio, fino a che non trionfi, sia pure per poco, la bestia
immonda che è l'Anticristo, sta a noi difendere il tesoro del mondo cristiano, e la
parola stessa di Dio, quale egli la dettò ai profeti e agli apostoli, quale i padri la
ripeterono senza cambiarvi verbo, quale le scuole hanno cercato di chiosare, anche se
oggi nelle scuole stesse si annida il serpe della superbia, dell'invidia, della
dissennatezza. In questo tramonto noi siamo ancora fiaccole e luce alta sull'orizzonte.
E finché queste mura resisteranno, noi saremo i custodi della Parola divina.”
“E così sia,” disse Guglielmo in tono devoto. “Ma cosa c'entra questo con il
fatto che non si può visitare la biblioteca?”
“Vedete frate Guglielmo,” disse l'Abate, “per poter realizzare l'opera immensa
e santa che arricchisce quelle mura,” e accennò alla mole dell'Edificio, che si
intravvedeva dalle finestre della cella, troneggiante al di sopra della stessa chiesa
abbaziale, “uomini devoti hanno lavorato per secoli, seguendo regole di ferro. La
biblioteca è nata secondo un disegno che è rimasto oscuro a tutti nei secoli e che
nessuno dei monaci è chiamato a conoscere. Solo il bibliotecario ne ha ricevuto il
segreto dal bibliotecario che lo precedette, e lo comunica, ancora in vita, all'aiuto
bibliotecario, in modo che la morte non lo sorprenda privando la comunità di quel
sapere. E le labbra di entrambi sono suggellate dal segreto. Solo il bibliotecario, oltre
a sapere, ha il diritto di muoversi nel labirinto dei libri, egli solo sa dove trovarli e
dove riporli, egli solo è responsabile della loro conservazione. Gli altri monaci
lavorano nello scriptorium e possono conoscere l'elenco dei volumi che la biblioteca
rinserra. Ma un elenco di titoli spesso dice assai poco, solo il bibliotecario sa, dalla
collocazione del volume, dal grado della sua inaccessibilità, quale tipo di segreti, di
verità o di menzogne il volume custodisca. Solo egli decide come, quando, e se

fornirlo al monaco che ne fa richiesta, talora dopo essersi consultato con me. Perché
non tutte le verità sono per tutte le orecchie, non tutte le menzogne possono essere
riconosciute come tali da un animo pio, e i monaci, infine, stanno nello scriptorium
per porre capo a un'opera precisa, per la quale debbono leggere certi e non altri
volumi, e non per seguire ogni dissennata curiosità che li colga, vuoi per debolezza
della mente, vuoi per superbia, vuoi per suggestione diabolica.”
“Ci sono dunque in biblioteca anche libri che contengono menzogne...”
“I mostri esistono perché fanno parte del disegno divino e nelle stesse orribili
fattezze dei mostri si rivela la potenza del Creatore. Così esistono per disegno divino
anche i libri dei maghi, le kabbale dei giudei, le favole dei poeti pagani, le menzogne
degli infedeli. E' stata ferma e santa convinzione di coloro che hanno voluto e
sostenuto questa abbazia nei secoli, che anche nei libri menzogneri possa trasparire,
agli occhi del lettore sagace, una pallida luce della sapienza divina. E perciò anche di
essi la biblioteca è scrigno. Ma proprio per questo, capite, essa non può essere
penetrata da chiunque. E inoltre,” aggiunse l'Abate quasi a scusarsi della pochezza di
quest'ultimo argomento, “il libro è creatura fragile, soffre l'usura del tempo, teme i
roditori, le intemperie, le mani inabili. Se per cento e cento anni ciascuno avesse
potuto liberamente toccare i nostri codici, la maggior parte di essi non esisterebbe
più. Il bibliotecario li difende dunque non solo dagli uomini ma anche dalla natura, e
dedica la sua vita a questa guerra contro le forze dell'oblio, nemico della verità.”
“Così nessuno, salvo due persone, entra all'ultimo piano dell'Edificio...”
L'Abate sorrise: “Nessuno deve. Nessuno può. Nessuno, volendolo, vi
riuscirebbe. La biblioteca si difende da sola, insondabile come la verità che ospita,
ingannevole come la menzogna che custodisce. Labirinto spirituale, è anche labirinto
terreno. Potreste entrare e potreste non uscire. E ciò detto, vorrei che voi vi adeguaste
alle regole dell'abbazia.”
“Ma voi non avete escluso che Adelmo possa essere precipitato da una delle
finestre della biblioteca. E come posso ragionare sulla sua morte se non vedo il luogo
in cui potrebbe aver avuto inizio la storia della sua morte?”
“Frate Guglielmo,” disse l'Abate in tono conciliante, “un uomo che ha descritto
il mio cavallo Brunello senza vederlo e la morte di Adelmo senza saperne quasi
nulla, non avrà difficoltà a ragionare su luoghi a cui non ha accesso.”
Guglielmo si piegò in un inchino: “Siete saggio anche quando siete severo.
Come volete.”
“Se mai fossi saggio, lo sarei perché so essere severo,” rispose l'Abate.
“Un'ultima cosa,” chiese Guglielmo. “Ubertino?”
“E' qui. Vi attende. Lo troverete in chiesa.”
“Quando?”
“Sempre,” sorrise l'Abate. “Sapete che, benché molto dotto, non è uomo da
apprezzare la biblioteca. La ritiene una lusinga del secolo... Sta per lo più in chiesa a
meditare, a pregare...”
“E' vecchio?” chiese Guglielmo esitando.
“Da quando non lo vedete?”
“Da molti anni.”

“E' stanco. Molto distaccato dalle cose di questo mondo. Ha sessantotto anni.
Ma credo abbia ancora l'animo della sua gioventù.”
“Lo cercherò subito, vi ringrazio.”
L'Abate gli chiese se non voleva unirsi alla comunità per il desinare, dopo
sesta. Guglielmo disse che aveva appena mangiato, e molto confortevolmente, e che
avrebbe preferito vedere subito Ubertino. L'Abate salutò.
Stava uscendo dalla cella quando si levò dalla corte un urlo straziante, come di
persona ferita a morte, cui seguirono altri lamenti altrettanto atroci. “Cos'è?!” chiese
Guglielmo, sconcertato.
“Nulla,” rispose l'Abate sorridendo. “In questa stagione si stanno uccidendo i
maiali. Un lavoro per i porcai. Non è di questo sangue che dovrete occuparvi.”
Uscì, e fece torto alla sua fama di uomo accorto. Perché il mattino seguente...
Ma frena la tua impazienza, lingua mia petulante. Ché nel giorno di cui dico, e prima
di notte, avvennero ancora molte cose di cui sarà bene riferire.

Primo giorno

Sesta
Dove Adso ammira il portale della chiesa e Guglielmo
ritrova Ubertino da Casale

La chiesa non era maestosa come altre che vidi in seguito a Strasburgo, a
Chartres, a Bamberga e a Parigi. Assomigliava piuttosto a quelle che già avevo visto
in Italia, poco inclini a elevarsi vertiginosamente verso il cielo e saldamente posate a
terra, spesso più larghe che alte; se non che a un primo livello essa era sormontata,
come una rocca, da una serie di merli quadrati, e sopra a questo piano si elevava una
seconda costruzione, più che una torre, una solida seconda chiesa, sovrastata da un
tetto a punta e traforata di severe finestre. Robusta chiesa abbaziale come ne
costruivano i nostri antichi in Provenza e Linguadoca, lontana dalle arditezze e
dall'eccesso di ricami propri dello stile moderno, che solo in tempi più recenti, credo,
si era arricchita, sopra il coro, di una guglia arditamente puntata verso la volta
celeste.
Due colonne diritte e pulite antistavano l'ingresso, che appariva a prima vista
come un solo grande arco: ma dalle colonne si dipartivano due contrafforti che,
sormontati da altri e molteplici archi, conducevano lo sguardo, come nel cuore di un
abisso, verso il portale vero e proprio, che si intravvedeva nell'ombra, sovrastato da
un gran timpano, retto ai lati da due piedritti e al centro da un pilastro scolpito, che
suddivideva l'entrata in due aperture, difese da porte di quercia rinforzate di metallo.
In quell'ora del giorno il sole pallido batteva quasi a picco sul tetto e la luce cadeva di
sghimbescio sulla facciata senza illuminare il timpano: così che, superate le due
colonne, ci trovammo di colpo sotto la volta quasi silvestre delle arcate che si
dipartivano dalla sequenza di colonne minori che proporzionalmente rinforzavano i
contrafforti. Abituati finalmente gli occhi alla penombra, di colpo il muto discorso
della pietra istoriata, accessibile com'era immediatamente alla vista e alla fantasia di
chiunque (perché pictura est laicorum literatura), folgorò il mio sguardo e mi
immerse in una visione di cui ancor oggi a stento la mia lingua riesce a dire.
Vidi un trono posto nel cielo e uno assiso sul trono. Il volto dell'Assiso era
severo e impassibile, gli occhi spalancati e dardeggianti su di una umanità terrestre
giunta alla fine della sua vicenda, i capelli e la barba maestosi che ricadevano sul
volto e sul petto come le acque di un fiume, in rivoli tutti uguali e simmetricamente
bipartiti. La corona che portava sul capo era ricca di smalti e di gemme, la tunica
imperiale color porpora gli si disponeva in ampie volute sulle ginocchia, intessuta di
ricami e merletti in fili d'oro e d'argento. La mano sinistra, ferma sulle ginocchia,
teneva un libro sigillato, la destra si levava in attitudine non so se benedicente o
minacciosa. Il volto era illuminato dalla tremenda bellezza di un nimbo cruciforme e

fiorito, e vidi brillare intorno al trono e sopra il capo dell'Assiso un arcobaleno di
smeraldo. Davanti al trono, sotto i piedi dell'Assiso, scorreva un mare di cristallo e
intorno all'Assiso, intorno al trono e sopra il trono, quattro animali terribili - vidi terribili per me che li guardavo rapito, ma docili e dolcissimi per l'Assiso, di cui
cantavano le lodi senza riposo.
Ovvero, non tutti potevano dirsi terribili, perché bello e gentile mi apparve
l'uomo che alla mia sinistra (e alla destra dell'Assiso) porgeva un libro. Ma orrenda
mi parve dal lato opposto un'aquila, il becco dilatato, le piume irte disposte a lorìca,
gli artigli possenti, le grandi ali aperte. E ai piedi dell'Assiso, sotto alle due prime
figure, altre due, un toro e un leone, ciascuno dei due mostri serrando tra gli artigli e
gli zoccoli un libro, il corpo volto all'esterno del trono ma il capo verso il trono, come
torcendo le spalle e il collo in un impeto feroce, i fianchi palpitanti, gli arti di bestia
che agonizzi, le fauci spalancate, le code avvolte e ritorte come serpenti e terminanti
all'apice in lingue di fiamma. Entrambi alati, entrambi coronati da un nimbo,
malgrado l'apparenza formidabile non erano creature dell'inferno, ma del cielo, e se
tremendi apparivano era perché ruggivano in adorazione di un Venturo che avrebbe
giudicato i vivi e i morti.
Attorno al trono, a fianco dei quattro animali e sotto i piedi dell'Assiso, come
visti in trasparenza sotto le acque del mare di cristallo, quasi a riempire tutto lo
spazio della visione, composti secondo la struttura triangolare del timpano,
elevandosi da una base di sette più sette, poi a tre più tre e quindi a due più due, a
lato del trono, stavano ventiquattro vegliardi, su ventiquattro piccoli troni, rivestiti di
vesti bianche e coronati d'oro. Chi aveva in mano una viola, chi una coppa di
profumi, e uno solo suonava, tutti gli altri rapiti in estasi, il volto rivolto all'Assiso di
cui cantavano le lodi, le membra anch'esse contorte come quelle degli animali, in
modo da poter tutti vedere l'Assiso, ma non in modo belluino, bensì con movenze di
danza estatica - come dovette danzare Davide intorno all'arca - in modo che
dovunque essi fossero le loro pupille, contro la legge che governava la statura dei
corpi, convergessero nello stesso fulgidissimo punto. Oh, quale concento di
abbandoni e di slanci, di posture innaturali eppure aggraziate, in quel mistico
linguaggio di membra miracolosamente liberate dal peso della materia corporale,
signata quantità infusa di nuova forma sostanziale, come se il sacro stuolo fosse
battuto da un vento impetuoso, soffio di vita, frenesia di dilettazione, giubilo
allelujatico divenuto prodigiosamente, da suono che era, immagine.
Corpi e membra abitati dallo Spirito, illuminati dalla rivelazione, sconvolti i
volti dallo stupore, esaltati gli sguardi dall'entusiasmo, infiammate le gote dall'amore,
dilatate le pupille dalla beatitudine, folgorato l'uno da una dilettosa costernazione,
trafitto l'altro da un costernato diletto, chi trasfigurato dalla meraviglia, chi
ringiovanito dal gaudio, eccoli tutti cantare con l'espressione dei visi, col panneggio
delle tuniche, col piglio e la tensione degli arti, un cantico nuovo, le labbra
semiaperte in un sorriso di lode perenne. E sotto i piedi dei vegliardi, e inarcati sopra
di essi e sopra il trono e sopra il gruppo tetramorfo, disposti in bande simmetriche, a
fatica distinguibili l'uno dall'altro tanto la sapienza dell'arte li aveva resi tutti
mutuamente proporzionati, uguali nella varietà e variegati nell'unità, unici nella

diversità e diversi nella loro atta coadunazione, in mirabile congruenza delle parti con
dilettevole soavità di tinte, miracolo di consonanza e concordia di voci tra sé
dissimili, compagine disposta a modo delle corde della cetra, consenziente e
cospirante continuata cognazione per profonda e interna forza atta a operare
l'univoco nel gioco stesso alterno degli equivoci, ornato e collazione di creature
irreducibili a vicenda e a vicenda ridotte, opera di amorosa connessione retta da una
regola celeste e mondana a un tempo (vincolo e stabile nesso di pace, amore, virtù,
regime, potestà, ordine, origine, vita, luce, splendore, specie e figura), equalità
numerosa risplendente per il rilucere della forma sopra le parti proporzionate della
materia - ecco che si intrecciavano tutti i fiori e le foglie e i viticci e i cespi e i
corimbi di tutte le erbe di cui si adornano i giardini della terra e del cielo, la viola, il
citiso, la serpilla, il giglio, il ligustro, il narciso, la colocasia, l'acanto, il malobatro, la
mirra e gli opobalsami.
Ma, mentre l'anima mia, rapita da quel concerto di bellezze terrene e di
maestosi segnali soprannaturali, stava per esplodere in un cantico di gioia, l'occhio,
accompagnando il ritmo proporzionato dei rosoni fioriti ai piedi dei vegliardi, cadde
sulle figure che, intrecciate, facevano tutt'uno con il pilastro centrale che sosteneva il
timpano. Cos'erano e che simbolico messaggio comunicavano quelle tre coppie di
leoni intrecciati a croce trasversalmente disposta, rampanti come archi, puntando le
zampe posteriori sul terreno e poggiando le anteriori sul dorso del proprio compagno,
la criniera arruffata in volute anguiformi, la bocca aperta in un ringhio minaccioso,
legati al corpo stesso del pilastro da una pasta, o un nido, di viticci? A calmare il mio
spirito, come erano forse posti ad ammaestrare la natura diabolica dei leoni e a
trasformarla in simbolica allusione alle cose superiori, sui lati del pilastro, erano due
figure umane, innaturalmente lunghe quanto la stessa colonna e gemelle di altre due
che simmetricamente da ambo i lati le fronteggiavano sui piedritti istoriati ai lati
esterni, ove ciascuna delle porte di quercia aveva i propri stipiti: erano dunque
quattro figure di vegliardi, dai cui parafernali riconobbi Pietro e Paolo, Geremia e
Isaia, contorti anch'essi come in un passo di danza, le lunghe mani ossute levate a
dita tese come ali, e come ali le barbe e i capelli mossi da un vento profetico, le
pieghe delle vesti lunghissime agitate dalle lunghissime gambe dando vita a onde e
volute, opposti ai leoni ma della stessa materia dei leoni. E mentre ritraevo l'occhio
affascinato da quella enigmatica polifonia di membra sante e di lacerti infernali, vidi
a lato del portale, e sotto le arcate profonde, talora istoriati sui contrafforti nello
spazio tra le esili colonne che li sostenevano e adornavano, e ancora sulla folta
vegetazione dei capitelli di ciascuna colonna, e di lì ramificandosi verso la volta
silvestre delle multiple arcate, altre visioni orribili a vedersi, e giustificate in quel
luogo solo per la loro forza parabolica e allegorica o per l'insegnamento morale che
trasmettevano: e vidi una femmina lussuriosa nuda e scarnificata, rosa da rospi
immondi, succhiata da serpenti, accoppiata a un satiro dal ventre rigonfio e dalle
gambe di grifo coperte di ispidi peli, la gola oscena, che urlava la propria dannazione,
e vidi un avaro, rigido della rigidità della morte sul suo letto sontuosamente
colonnato, ormai preda imbelle di una coorte di demoni di cui uno gli strappava dalla
bocca rantolante l'anima in forma di infante (ahimè mai più nascituro alla vita

eterna), e vidi un orgoglioso cui un demone s'installava sulle spalle ficcandogli gli
artigli negli occhi, mentre altri due golosi si straziavano in un corpo a corpo
ripugnante, e altre creature ancora, testa di capro, pelo di leone, fauci di pantera,
prigionieri in una selva di fiamme di cui quasi potevi sentire l'alito ardente. E intorno
a loro, frammisti a loro, sopra di loro e sotto ai loro piedi, altri volti e altre membra,
un uomo e una donna che si afferravano per i capelli, due aspidi che risucchiavano
gli occhi di un dannato, un uomo ghignante che dilatava con le mani adunche le fauci
di un'idra, e tutti gli animali del bestiario di Satana, riuniti a concistoro e posti a
guardia e corona del trono che li fronteggiava, a cantarne la gloria con la loro
sconfitta, fauni, esseri dal doppio sesso, bruti dalle mani con sei dita, sirene,
ippocentauri, gorgoni, arpie, incubi, dracontopodi, minotauri, linci, pardi, chimere,
cenoperi dal muso di cane che lanciavano fuoco dalle narici, dentetiranni,
policaudati, serpenti pelosi, salamandre, ceraste, chelidri, colubri, bicipiti dalla
schiena armata di denti, iene, lontre, cornacchie, coccodrilli, idropi dalle corna a
sega, rane, grifoni, scimmie, cinocefali, leucroti, manticore, avvoltoi, parandri,
donnole, draghi, upupe, civette, basilischi, ypnali, presteri, spectafichi, scorpioni,
sauri, cetacei, scitali, anfisbene, jaculi, dipsadi, ramarri, remore, polipi, murene e
testuggini. L'intera popolazione degli inferi pareva essersi data convegno per far da
vestibolo, selva oscura, landa disperata dell'esclusione, all'apparizione dell'Assiso del
timpano, al suo volto promettente e minaccioso, essi, gli sconfitti dell'Armageddon,
di fronte a chi verrà a separare definitivamente i vivi dai morti. E tramortito (quasi)
da quella visione, incerto ormai se mi trovassi in un luogo amico o nella valle del
giudizio finale, sbigottii, e a stento trattenni il pianto, e mi parve di udire (o udii
davvero?) quella voce e vidi quelle visioni che avevano accompagnato la mia
fanciullezza di novizio, le mie prime letture dei libri sacri e le notti di meditazione
nel coro di Melk, e nel deliquio dei miei sensi debolissimi e indeboliti udii una voce
potente come di tromba che diceva “quello che vedi scrivilo in un libro” (e questo
ora sto facendo), e vidi sette lampade d'oro e in mezzo alle lampade Uno simile a
figlio d'uomo, cinto al petto con una fascia d'oro, candidi la testa e i capelli come
lana candida, gli occhi come fiamma di fuoco, i piedi come bronzo ardente nella
fornace, la voce come il fragore di molte acque, teneva nella destra sette stelle e dalla
bocca gli usciva una spada a doppio taglio. E vidi una porta aperta nel cielo e Colui
che era assiso mi parve come diaspro e sardonio e un'iride avvolgeva il trono e dal
trono uscivano lampi e tuoni. E l'Assiso prese nelle mani una falce affilata e gridò:
“Vibra la tua falce e mieti, è giunta l'ora di mietere perché è matura la messe della
terra”; e Colui che era assiso vibrò la sua falce e la terra fu mietuta.
Fu allora che compresi che d'altro non parlava la visione, se non di quanto
stava avvenendo nell'abbazia e avevamo colto dalle labbra reticenti dell'Abate - e
quante volte nei giorni seguenti non tornai a contemplare il portale, sicuro di vivere
la vicenda stessa che esso raccontava. E compresi che ivi eravamo saliti per essere
testimoni di una grande e celeste carneficina.
Tremai, come fossi bagnato dalla pioggia gelida d'inverno. E udii un'altra voce
ancora, ma questa volta essa veniva dalle mie spalle ed era una voce diversa, perché
partiva dalla terra e non dal centro sfolgorante della mia visione; e anzi spezzava la

visione perché anche Guglielmo (a quel punto mi riavvidi della sua presenza), sino
ad allora perduto anch'egli nella contemplazione, si volgeva come me.
L'essere alle nostre spalle pareva un monaco, anche se la tonaca sudicia e
lacera lo faceva assomigliare piuttosto a un vagabondo, e il suo volto non era
dissimile da quello dei mostri che avevo appena visto sui capitelli. Non mi è mai
accaduto in vita, come invece accadde a molti miei confratelli, di essere visitato dal
diavolo, ma credo che se esso dovesse apparirmi un giorno, incapace per decreto
divino di celare appieno la sua natura anche quando volesse farsi simile all'uomo,
esso non avrebbe altre fattezze di quelle che mi presentava in quell'istante il nostro
interlocutore. La testa rasata, ma non per penitenza, bensì per l'azione remota di
qualche viscido eczema, la fronte bassa, ché se egli avesse avuto capelli sul capo essi
si sarebbero confusi con le sopracciglia (che aveva dense e incolte), gli occhi erano
rotondi, con le pupille piccole e mobilissime, e lo sguardo non so se innocente o
maligno, e forse entrambe le cose, a tratti e in momenti diversi. Il naso non poteva
dirsi tale se non perché un osso si dipartiva dalla metà degli occhi, ma come si
staccava dal volto subito ne rientrava, trasformandosi in null'altro che due oscure
caverne, narici amplissime e folte di peli. La bocca, unita alle narici da una cicatrice,
era ampia e sgraziata, più estesa a destra che a sinistra, e tra il labbro superiore,
inesistente, e l'inferiore, prominente e carnoso, emergevano con ritmo irregolare
denti neri e aguzzi come quelli di un cane.
L'uomo sorrise (o almeno così credetti) e levando il dito come per ammonire,
disse:
“Penitenziagite! Vide quando draco venturus est a rodegarla l'anima tua! La
mortz est super nos! Prega che vene lo papa santo a liberar nos a malo de todas le
peccata! Ah ah, ve piase ista negromanzia de Domini Nostri Iesu Christi! Et anco jois
m'es dols e plazer m'es dolors... Cave el diabolo! Semper m'aguaita in qualche canto
per adentarme le carcagna. Ma Salvatore non est insipiens! Bonum monasterium, et
aqui se magna et se priega dominum nostrum. Et el resto valet un figo seco. Et
amen.No?”
Dovrò, nel prosieguo di questa storia, parlare ancora, e molto, di questa
creatura e riferirne i discorsi. Confesso che mi riesce molto difficile farlo perché non
saprei dire ora, come non compresi mai allora, che genere di lingua egli parlasse.
Non era il latino, in cui ci esprimevamo tra uomini di lettere all'abbazia, non era il
volgare di quelle terre, né altro volgare che mai avessi udito. Credo di avere dato una
pallida idea del suo modo di parlare riferendo poco sopra (così come me le ricordo)
le prime parole che udii da lui. Quando più tardi appresi della sua vita avventurosa e
dei vari luoghi in cui era vissuto, senza trovar radici in alcuno, mi resi conto che
Salvatore parlava tutte le lingue, e nessuna. Ovvero si era inventata una lingua
propria che usava i lacerti delle lingue con cui era entrato in contatto - e una volta
pensai che la sua fosse, non la lingua adamica che l'umanità felice aveva parlato, tutti
uniti da una sola favella, dalle origini del mondo sino alla Torre di Babele, e
nemmeno una delle lingue sorte dopo il funesto evento della loro divisione, ma
proprio la lingua babelica del primo giorno dopo il castigo divino, la lingua della

confusione primeva. Né d'altra parte potrei chiamare lingua la favella di Salvatore,
perché in ogni lingua umana vi sono delle regole e ogni termine significa ad placitum
una cosa, secondo una legge che non muta, perché l'uomo non può chiamare il cane
una volta cane e una volta gatto, né pronunciare suoni a cui il consenso delle genti
non abbia assegnato un senso definito, come accadrebbe a chi dicesse la parola
“blitiri”. E tuttavia, bene o male, io capivo cosa Salvatore volesse intendere, e così
gli altri. Segno che egli parlava non una, ma tutte le lingue, nessuna nel modo giusto,
prendendo le sue parole ora dall'una ora dall'altra. Mi avvidi pure in seguito che egli
poteva nominare una cosa ora in latino ora in provenzale, e mi resi conto che, più che
inventare le proprie frasi, egli usava disiecta membra di altre frasi, udite un giorno, a
seconda della situazione e delle cose che voleva dire, come se riuscisse a parlare di
un cibo, intendo, solo con le parole delle genti presso cui aveva mangiato quel cibo,
ed esprimere la sua gioia solo con sentenze che aveva udito emettere da gente
gioiosa, il giorno che egli aveva provato parimenti gioia. Era come se la sua favella
fosse quale la sua faccia, messa insieme con pezzi di facce altrui, o come vidi talora
dei preziosi reliquiari (si licet magnis componere parva, o alle cose divine le
diaboliche) che nascevano dai detriti di altri oggetti sacri. In quel momento, in cui lo
incontrai per la prima volta, Salvatore mi apparve, e per il volto, e per il modo di
parlare, un essere non dissimile dagli incroci pelosi e ungulati che avevo appena visto
sotto il portale. Più tardi mi accorsi che l'uomo era forse di buon cuore e di umore
faceto. Più tardi ancora... Ma andiamo per ordine. Anche perché, non appena egli
ebbe parlato, il mio maestro lo interrogò con molta curiosità.
“Perché hai detto penitenziagite?” chiese.
“Domine frate magnificentisimo,” rispose Salvatore con una sorta di inchino,
“Jesus venturus est et li homini debent facere penitentia. No?”
Guglielmo lo guardò fissamente: “Sei venuto qui da un convento di minoriti?”
“No intendo.”
“Chiedo se sei vissuto tra i frati di santo Francesco, chiedo se hai conosciuto i
cosiddetti apostoli...”
Salvatore impallidì, ovvero il suo volto abbronzato e belluino divenne grigio.
Fece un profondo inchino, pronunciò a mezze labbra un “vade retro”, si segnò
devotamente e fuggì voltandosi indietro ogni tanto.
“Cosa gli avete chiesto?” domandai a Guglielmo.
Egli restò un poco soprappensiero. “Non importa, te lo dirò dopo. Ora
entriamo. Voglio trovare Ubertino.”
Era da poco trascorsa l'ora sesta. Il sole, pallido, penetrava da occidente, e
quindi da poche e sottili finestre, nell'interno della chiesa. Una striscia sottile di luce
toccava ancora l'altare maggiore, il cui paliotto mi parve rilucere di un fulgore aureo.
Le navate laterali erano immerse nella penombra.
Presso all'ultima cappella prima dell'altare, nella navata di sinistra, si ergeva
una esile colonna su cui stava una Vergine in pietra, scolpita nello stile dei moderni,
dal sorriso ineffabile, il ventre prominente, il bambino in braccio, vestita di un abito
grazioso, con un sottile corsetto. Ai piedi della Vergine, in preghiera, quasi prostrato,
stava un uomo, vestito con gli abiti dell'ordine cluniacense.

Ci appressammo. L'uomo, udendo il rumore dei nostri passi, alzò il volto. Era
un vegliardo, col volto glabro, il cranio senza capelli, i grandi occhi celesti, una
bocca sottile e rossa, la pelle candida, il teschio ossuto a cui la pelle aderiva come
fosse una mummia conservata nel latte. Le mani erano bianche, dalle dita lunghe e
sottili. Sembrava una fanciulla avvizzita da una morte precoce. Posò su di noi uno
sguardo dapprima smarrito, come lo avessimo disturbato in una visione estatica, poi
il volto gli si illuminò di gioia.
“Guglielmo!” esclamò. “Fratello mio carissimo!” Si alzò a fatica e si fece
incontro al mio maestro, abbracciandolo e baciandolo sulla bocca. “Guglielmo!”
ripeté, e gli occhi gli si inumidirono di pianto. “Quanto tempo! Ma ti riconosco
ancora! Quanto tempo, quante vicende! Quante prove che il Signore ci ha imposto!”
Pianse. Guglielmo gli rese l'abbraccio, evidentemente commosso. Ci trovavamo
davanti a Ubertino da Casale.
Di lui avevo già sentito parlare e a lungo, anche prima di venire in Italia, e
ancor più frequentando i francescani della corte imperiale. Qualcuno mi aveva
persino detto che il più grande poeta di quei tempi, Dante Alighieri da Firenze, morto
da pochi anni, aveva composto un poema (che io non potei leggere perché era scritto
nel volgare toscano) a cui avevano posto mano e cielo e terra, e di cui molti versi
altro non erano che una parafrasi di brani scritti da Ubertino nel suo Arbor vitae
crucifixae. Né questo era il solo titolo di merito di quell'uomo famoso. Ma per
permettere al mio lettore di capire meglio l'importanza di quell'incontro, dovrò
cercare di ricostruire le vicende di quegli anni, così come le avevo comprese e
durante il mio breve soggiorno nell'Italia centrale, da parole sparse del mio maestro,
e ascoltando i molti colloqui che Guglielmo aveva avuto con abati e monaci nel corso
del nostro viaggio.
Cercherò di dirne cosa avevo capito, anche se non son sicuro di dire bene
queste cose. I miei maestri di Melk mi avevano detto sovente che è molto difficile
per un nordico farsi idee chiare sulle vicende religiose e politiche d'Italia.
La penisola, in cui la potenza del clero era evidente più che in ogni altro paese,
e in cui più che in ogni altro paese il clero ostentava potenza e ricchezza, aveva
generato da almeno due secoli movimenti di uomini intesi a una vita più povera, in
polemica coi preti corrotti, di cui rifiutavano persino i sacramenti, riunendosi in
comunità autonome, al tempo stesso invise ai signori, all'impero e alle magistrature
cittadine.
Infine era venuto santo Francesco, e aveva diffuso un amore di povertà che
non contraddiceva ai precetti della chiesa, e per opera sua la chiesa aveva accolto il
richiamo alla severità dei costumi di quegli antichi movimenti e li aveva purificati
dagli elementi di disordine che si annidavano in essi. Avrebbe dovuto seguirne
un'epoca di mitezza e santità, ma, come l'ordine francescano cresceva e attirava a sé
gli uomini migliori, esso diveniva troppo potente e legato ad affari terreni, e molti
francescani vollero riportarlo alla purezza di un tempo. Cosa assai difficile per un
ordine che ai tempi in cui ero all'abbazia già contava più di trentamila membri sparsi
in tutto il mondo. Ma così è, e molti di questi frati di san Francesco si opponevano
alla regola che l'ordine si era data, dicendo che l'ordine aveva ormai assunto i modi di

quelle istituzioni ecclesiastiche per riformare le quali era nato. E che questo era già
avvenuto ai tempi in cui Francesco era in vita, e che le sue parole e i suoi propositi
erano stati traditi. Molti di essi riscoprirono allora il libro di un monaco cistercense
che aveva scritto agli inizi del XII secolo dell'era nostra, chiamato Gioacchino e a cui
si attribuiva spirito di profezia. Infatti egli aveva previsto l'avvento di un'era nuova,
in cui lo spirito di Cristo, da tempo corrotto a opera dei suoi falsi apostoli, si sarebbe
di nuovo realizzato sulla terra. E aveva annunciato tali scadenze che a tutti era parso
chiaro che egli parlasse senza saperlo dell'ordine francescano. E di questo molti
francescani si erano assai rallegrati, pare sin troppo, tanto che a metà secolo a Parigi i
dottori della Sorbona condannarono le proposizioni di quell'abate Gioacchino, ma
pare che lo fecero perché i francescani (e i domenicani) stavano diventando troppo
potenti, e sapienti, nell'università di Francia, e si voleva eliminarli come eretici. Il
che poi non si fece e fu un gran bene per la chiesa, perché ciò permise che fossero
divulgate le opere di Tommaso d'Aquino e di Bonaventura da Bagnoregio, che certo
non erano eretici. Dove si vede che anche a Parigi le idee erano confuse, o qualcuno
voleva confonderle per fini suoi. E questo è il male che l'eresia fa al popolo cristiano,
che rende oscure le idee e spinge tutti a diventare inquisitori per il proprio bene
personale. Che poi quanto vidi all'abbazia (e di cui dirò dopo) mi ha fatto pensare che
spesso sono gli inquisitori a creare gli eretici. E non solo nel senso che se li figurano
quando non ci sono, ma che reprimono con tanta veemenza la tabe eretica da
spingere molti a farsene partecipi, in odio a loro. Davvero, un circolo immaginato dal
demonio, che Dio ci salvi.
Ma dicevo dell'eresia (se pur tale fosse stata) gioachimita. E si vide in Toscana
un francescano, Gerardo da Borgo San Donnino, farsi voce delle predizioni di
Gioacchino e impressionar molto l'ambiente dei minori. Sorse così tra loro una
schiera di sostenitori della regola antica, contro la riorganizzazione dell'ordine tentata
dal grande Bonaventura, che ne era poi divenuto generale. Nell'ultimo trentennio del
secolo scorso, quando il concilio di Lione, salvando l'ordine francescano contro chi
lo voleva abolire, gli concesse la proprietà di tutti i beni che aveva in uso, come già
era di legge per gli ordini più antichi, alcuni frati nelle Marche si ribellarono, perché
ritenevano che lo spirito della regola fosse stato definitivamente tradito, in quanto un
francescano non deve possedere nulla, né personalmente, né come convento, né come
ordine. Li misero in prigione a vita. Non mi pare che predicassero cose contrarie al
vangelo, ma quando entra in gioco il possesso delle cose terrene è difficile che gli
uomini ragionino secondo giustizia. Mi dissero che anni dopo, il nuovo generale
dell'ordine, Raimondo Gaufredi, trovasse questi prigionieri ad Ancona e, liberandoli,
dicesse: “Volesse Dio che tutti noi e tutto l'ordine fossimo macchiati di tale colpa.”
Segno che non è vero quel che dicono gli eretici e nella chiesa abitano ancora uomini
di grande virtù.
C'era tra questi prigionieri liberati, Angelo Clareno, che si incontrò poi con un
frate di Provenza, Pietro di Giovanni Olivi, che predicava le profezie di Gioacchino e
poi con Ubertino da Casale, e di lì nacque il movimento degli spirituali. Saliva in
quegli anni al soglio pontificio un eremita santissimo, Pietro da Morrone, che regnò
come Celestino V, e costui fu accolto con sollievo dagli spirituali: “Apparirà un

santo,” era stato detto, “e osserverà gli insegnamenti di Cristo, sarà di angelica vita,
tremate prelati corrotti.” Forse Celestino era di troppa angelica vita, o i prelati
intorno a lui eran troppo corrotti, o non riusciva a sopportare la tensione di una
guerra ormai troppo lunga con l'imperatore e con gli altri re d'Europa; fatto è che
Celestino rinunciò alla sua dignità e si ritirò in romitaggio. Ma nel breve periodo del
suo regno, meno di un anno, le speranze degli spirituali furono tutte soddisfatte: essi
andarono da Celestino che fondò con loro la comunità detta dei fratres et pauperes
heremitae domini Celestini. D'altra parte, mentre il papa doveva funger da mediatore
tra i più potenti cardinali di Roma, ve ne furono alcuni come un Colonna e un Orsini,
che segretamente sostenevano le nuove tendenze di povertà: scelta invero assai
curiosa per uomini potentissimi che vivevano tra agi e ricchezze smodate, e non ho
mai capito se semplicemente usassero degli spirituali per i loro fini di governo o in
qualche modo si ritenessero giustificati nella loro vita carnale dal sostenere le
tendenze spirituali; e forse erano vere entrambe le cose, per quel poco che io capisco
delle cose italiane. Ma proprio per fare un esempio, Ubertino era stato accolto come
cappellano dal cardinale Orsini quando, divenuto il più ascoltato degli spirituali,
correva rischio di essere accusato come eretico. E lo stesso cardinale gli aveva fatto
scudo ad Avignone.
Come avviene però in tali casi, da un lato Angelo e Ubertino predicavano
secondo dottrina, dall'altro grandi masse di semplici accettavano questa loro
predicazione e si diffondevano per il paese, al di là di ogni controllo. Così l'Italia fu
invasa da questi fraticelli o frati dalla povera vita che parvero pericolosi a molti.
Ormai era difficile distinguere i maestri spirituali, che tenevano contatto con le
autorità ecclesiastiche, e i loro seguaci più semplici, che semplicemente ormai
vivevano fuori dell'ordine, chiedendo l'elemosina e vivendo giorno per giorno del
lavoro delle loro mani, senza trattenere proprietà alcuna. E questi sono coloro che la
voce pubblica ormai chiamava fraticelli, non dissimili dai beghini francesi, che si
ispiravano a Pietro di Giovanni Olivi.
Celestino V fu sostituito da Bonifacio VIII e questo papa si affrettò a
dimostrare scarsissima indulgenza per spirituali e fraticelli in genere: proprio negli
ultimi anni del secolo che moriva segnò una bolla, Firma cautela, con cui
condannava in un sol colpo bizochi, girovaghi questuanti che si aggiravano al limite
estremo dell'ordine francescano, e gli stessi spirituali, ovvero coloro che si
sottraevano alla vita dell'ordine per darsi all'eremo.
Gli spirituali tentarono poi di ottenere il consenso di altri pontefici, come
Clemente V, per potersi staccare dall'ordine in modo non violento. Credo ci
sarebbero riusciti, ma l'avvento di Giovanni XXII tolse loro ogni speranza. Come fu
eletto nel 1316 egli scrisse al re di Sicilia perché espellesse questi frati dalle sue terre,
perché molti si erano rifugiati laggiù: e fece mettere in ceppi Angelo Clareno e gli
spirituali di Provenza.
Non deve essere stata un'impresa facile e molti nella curia vi resistevano. Il
fatto è che Ubertino e Clareno riuscirono a essere lasciati liberi di abbandonare
l'ordine e furono accolti l'uno dai benedettini e l'altro dai celestini. Ma per quelli che

rimasero a condurre la loro vita libera, Giovanni fu spietato e li fece perseguitare
dall'inquisizione e molti furono bruciati.
Egli aveva capito però che per distruggere la mala pianta dei fraticelli, che
minavano alle basi l'autorità della chiesa, bisognava condannare le proposizioni su
cui essi basavano la loro fede. Essi sostenevano che Cristo e gli apostoli non avevano
avuto alcuna proprietà né individuale né in comune, e il papa condannò come eretica
questa idea. Cosa stupefacente, perché non si vede perché mai un papa debba ritenere
perversa l'idea che Cristo fosse povero: ma è che proprio un anno prima si era svolto
il capitolo generale dei francescani a Perugia, che aveva sostenuto questa opinione, e
condannando gli uni il papa condannava anche l'altro. Come ho già detto, il capitolo
arrecava gran pregiudizio alla sua lotta contro l'imperatore, questo è il fatto. Così da
allora molti fraticelli, che non sapevano nulla né di impero né di Perugia, morirono
bruciati.
Queste cose pensavo guardando un personaggio leggendario come Ubertino. Il
mio maestro mi aveva presentato e il vecchio mi aveva accarezzato una gota, con una
mano calda, quasi ardente. Al tocco di quella mano avevo capito molte delle cose che
avevo udito su quel sant'uomo e altre che avevo letto nelle pagine di Arbor Vitae,
comprendevo il fuoco mistico che lo aveva divorato sin dalla giovinezza quando, pur
studiando a Parigi, si era ritratto dalle speculazioni teologiche e aveva immaginato di
essere trasformato nella penitente Maddalena; e i rapporti intensissimi che aveva
avuto con la santa Angela da Foligno dalla quale era stato iniziato ai tesori della vita
mistica e all'adorazione della croce; e perché i suoi superiori un giorno, preoccupati
dall'ardore della sua predicazione, lo avessero inviato in ritiro alla Verna.
Scrutavo quel volto, dai tratti dolcissimi come quelli della santa con cui era
stato in fraterno commercio di spiritualissimi sensi. Intuivo che doveva aver saputo
assumere tratti ben più duri quando nel 1311 il concilio di Vienne, con la decretale
Exivi de paradiso aveva eliminato i superiori francescani ostili agli spirituali, ma
aveva imposto a questi di vivere in pace in seno all'ordine, e questo campione della
rinuncia non aveva accettato quell'accorto compromesso e si era battuto perché fosse
costituito un ordine indipendente, ispirato al massimo del rigore. Questo gran
combattente aveva allora perduto la sua battaglia, perché in quegli anni Giovanni
XXII propugnava una crociata contro i seguaci di Pietro di Giovanni Olivi (tra cui lui
stesso era annoverato) e condannava i frati di Narbona e Béziers. Ma Ubertino non
aveva esitato a difendere di fronte al papa la memoria dell'amico, e il papa,
soggiogato dalla sua santità, non aveva osato condannare lui (anche se aveva poi
condannato gli altri). In quell'occasione anzi gli aveva offerto una via di salvezza
prima consigliandogli e poi ordinandogli di entrare nell'ordine cluniacense. Ubertino,
che doveva essere altresì abile (lui apparentemente così disarmato e fragile) nel
conquistarsi protezioni e alleanze nella corte pontificia, aveva sì accettato di entrare
nel monastero di Gemblach nelle Fiandre, ma credo non ci fosse mai neppure andato,
ed era rimasto ad Avignone, sotto le insegne del cardinale Orsini, a difendere la
causa dei francescani.

Solo negli ultimi tempi (e le voci che avevo udito erano imprecise) la sua
fortuna a corte era tramontata, si era dovuto allontanare da Avignone mentre il papa
faceva inseguire quest'uomo indomabile come eretico che per mundum discurrit
vagabundus. Di lui, si diceva, non si aveva più traccia. Nel pomeriggio avevo
appreso, dal dialogo tra Guglielmo e l'Abate, che egli era ora nascosto in questa
abbazia. E ora lo vedevo davanti a me.
“Guglielmo,” stava dicendo, “erano sul punto di uccidermi, sai, ho dovuto
fuggire nottetempo.”
“Chi ti voleva morto? Giovanni?”
“No. Giovanni non mi ha mai amato, ma mi ha sempre rispettato. In fondo è
lui che mi ha offerto un modo di sfuggire al processo, dieci anni fa, imponendomi di
entrare nei benedettini, e con questo metteva a tacere i miei nemici. Hanno
mormorato a lungo, ironizzavano sul fatto che un campione della povertà entrasse in
un ordine così ricco, e vivesse alla corte del cardinale Orsini... Guglielmo, tu sai
quanto tenga alle cose di questa terra! Ma era il modo di restare ad Avignone e
difendere i miei confratelli. Il papa ha timore dell'Orsini, non mi avrebbe mai torto un
capello. Ancora tre anni fa mi ha mandato messaggero dal re di Aragona.”
“E allora chi ti voleva male?”
“Tutti. La curia. Hanno tentato di assassinarmi due volte. Hanno tentato di
farmi tacere. Tu sai cosa è avvenuto cinque anni fa. Erano stati condannati da due
anni i beghini di Narbona e Berengario Talloni, che pure era uno dei giudici, si era
appellato al papa. Erano momenti difficili, Giovanni aveva già emesso due bolle
contro gli spirituali e lo stesso Michele da Cesena aveva ceduto - a proposito, quando
arriva?”
“Sarà qui tra due giorni.”
“Michele... E' tanto che non lo vedo. Ora si è ravveduto, capisce cosa
volevamo, il capitolo di Perugia ci ha dato ragione. Ma allora, ancora nel 1318 ha
ceduto al papa e gli ha messo nelle mani cinque spirituali di Provenza che resistevano
alla sottomissione. Bruciati, Guglielmo... Oh, è orribile!” Si nascose il capo tra le
mani.
“Ma cosa è avvenuto esattamente dopo l'appello del Talloni?” chiese
Guglielmo.
“Giovanni doveva riaprire il dibattito, capisci? Doveva, perché anche in curia
c'erano uomini presi dal dubbio, anche i francescani della curia - farisei, sepolcri
imbiancati, pronti a vendersi per una prebenda, ma erano presi dal dubbio. Fu allora
che Giovanni mi chiese di stendere una memoria sulla povertà. Fu una cosa
bella,Guglielmo, Dio mi perdoni la superbia...”
“L'ho letta, Michele me l'ha mostrata.”
“C'erano i titubanti, anche tra i nostri, il provinciale di Aquitania, il cardinale
di San Vitale, il vescovo di Caffa...”
“Un imbecille,” disse Guglielmo.
“Riposi in pace, è volato a Dio due anni fa.”

“Dio non è stato così misericordioso. Fu una falsa notizia arrivata da
Costantinopoli. E' ancora tra noi, mi dicono che farà parte della legazione. Dio ci
protegga!”
“Ma è favorevole al capitolo di Perugia,” disse Ubertino.
“Appunto. Appartiene a quella razza di uomini che sono sempre i migliori
campioni del loro avversario.”
“A dire il vero,” disse Ubertino, “anche allora non giovò molto alla causa. E
poi tutto finì in un nulla di fatto, ma almeno non si stabilì che l'idea era eretica, e
questo fu importante. Per ciò gli altri non mi hanno mai perdonato. Hanno cercato di
nuocermi in tutti i modi, hanno detto che fui a Sachsenhausen quando Ludovico tre
anni fa proclamò Giovanni eretico. Eppure tutti sapevano che in luglio ero ad
Avignone con l'Orsini... Trovarono che parti della dichiarazione dell'imperatore
riflettevano le mie idee, che follia.”
“Mica tanto,” disse Guglielmo. “Le idee gliele avevo date io, traendole dalla
tua dichiarazione di Avignone, e da alcune pagine dell'Olivi.”
“Tu?” esclamò, tra stupefatto e gioioso, Ubertino, “ma allora mi dai ragione!”
Guglielmo apparve imbarazzato: “Erano buone idee per l'imperatore, in quel
momento,” disse evasivamente.
Ubertino lo guardò con diffidenza. “Ah, ma tu non ci credi veramente, vero?”
“Racconta ancora,” disse Guglielmo, “racconta come ti sei salvato da quei
cani.”
“Oh sì, cani, Guglielmo. Cani rabbiosi. Mi trovai a combattere con lo stesso
Bonagrazia, sai?”
“Ma Bonagrazia da Bergamo è con noi!”
“Ora, dopo che io gli ebbi parlato a lungo. Solo a quel punto si convinse e
protestò contro la Ad conditorem canonum. E il papa lo ha imprigionato per un
anno.”
“Ho sentito che ora è vicino a un mio amico che è alla curia, Guglielmo di
Occam.”
“L'ho conosciuto poco. Non mi piace. Un uomo senza fervore, tutta testa,
niente cuore.”
“Ma è una bella testa.”
“Può darsi, e lo porterà all'inferno.”
“Allora lo rivedrò laggiù, e discuteremo di logica.”
“Taci Guglielmo,” disse Ubertino sorridendo con intenso affetto, “tu sei
migliore dei tuoi filosofi. Se solo avessi voluto...”
“Cosa?”
“Quando ci vedemmo l'ultima volta in Umbria? Ricordi? Ero stato appena
guarito dai miei mali per l'intercessione di quella donna meravigliosa... Chiara da
Montefalco...” mormorò col volto radioso, “Chiara... Quando la natura femminile,
per sua natura così perversa, si sublima nella santità, allora sa farsi il più alto veicolo
della grazia. Sai come la mia vita sia stata ispirata alla castità più pura, Guglielmo,”
(lo stava afferrando per un braccio, convulsamente) “sai con quale... feroce - sì, è la
parola giusta - con quale feroce sete di penitenza ho tentato di mortificare in me i

palpiti della carne, per farmi una sola trasparenza all'amore di Gesù Crocifisso...
Eppure tre donne nella mia vita sono state per me tre messaggeri celesti. Angela da
Foligno, Margherita da Città di Castello (che mi anticipò la fine del mio libro quando
io non ne avevo scritto che un terzo), e infine Chiara da Montefalco. Fu un premio
del cielo che io, proprio io, dovessi indagare sui suoi miracoli e proclamarne la
santità alle folle, prima che santa madre chiesa si muovesse. E tu eri laggiù
Guglielmo, e potevi aiutarmi in quella santa impresa, e non volesti...”
“Ma la santa impresa a cui mi invitavi era quella di mandare al rogo
Bentivenga, Jacomo e Giovannuccio,” disse piano Guglielmo.
“Stavano offuscando la memoria di lei, con le loro perversioni. E tu eri
inquisitore!”
“E proprio allora chiesi di essere sollevato da quell'incarico. La storia non mi
piaceva. Non mi piacque, sarò franco, neppure il modo in cui inducesti Bentivenga a
confessare i suoi errori. Hai fatto finta di volere entrare nella sua setta, se setta era,
gli hai carpito i suoi segreti e lo hai fatto arrestare.”
“Ma così si procede contro i nemici di Cristo! Erano eretici, erano pseudo
apostoli, puzzavano dello zolfo di fra Dolcino!”
“Erano gli amici di Chiara.”
“No Guglielmo, non sfiorare neppure con un'ombra la memoria di Chiara!”
“Ma circolavano nel suo gruppo...”
“Erano minoriti, si dicevano spirituali, e invece erano frati della comunità! Ma
lo sai che fu chiaro, all'inchiesta, che Bentivenga da Gubbio si proclamava apostolo,
e poi con Giovannuccio da Bevagna seduceva le monache dicendo loro che l'inferno
non esiste, che si possono soddisfare desideri carnali senza offendere Dio, che si può
ricevere il corpo di Cristo (Signore perdonami!) dopo aver giaciuto con una monaca,
che al Signore fu più accetta Maddalena della vergine Agnese, che ciò che il volgo
chiama demonio è Dio stesso, perché il demone è la sapienza e Dio è appunto
sapienza! E fu la beata Chiara, dopo aver udito questi discorsi, ad avere quella
visione in cui Dio stesso le disse che quelli erano malvagi seguaci dello Spiritus
Libertatis!”
“Erano minoriti con la mente accesa dalle stesse visioni di Chiara, e spesso il
passo tra visione estatica e frenesia di peccato è minimo,” disse Guglielmo.
Ubertino gli strinse le mani e gli occhi gli si velarono ancora di pianto: “Non
dire questo, Guglielmo. Come puoi confondere il momento dell'amore estatico, che ti
brucia le viscere col profumo dell'incenso, e lo sregolamento dei sensi che sa di
zolfo? Bentivenga istigava a toccare le nude membra di un corpo, affermava che solo
così si ottiene la liberazione dall'impero dei sensi, homo nudus cum nuda iacebat...”
“Et non commiscebantur ad invicem...”
“Bugie! Cercavano il piacere, se lo stimolo carnale si faceva sentire, essi non
reputavano peccato che per quietarlo uomo e donna giacessero insieme, e l'uno
toccasse e baciasse l'altro in ogni parte, e quello congiungesse il suo ventre nudo col
ventre nudo di questa!”

Confesso che il modo con cui Ubertino stigmatizzava il vizio altrui non mi
induceva a pensieri virtuosi. Il mio maestro dovette accorgersi che ero turbato, e
interruppe il santo uomo.
“Sei uno spirito ardente, Ubertino, nell'amore di Dio come nell'odio contro il
male. Quello che volevo dire è che c'è poca differenza tra l'ardore dei Serafini e
l'ardore di Lucifero, perché nascono sempre da un'accensione estrema della volontà.”
“Oh, la differenza c'è, e io la so!” disse ispirato Ubertino. “Tu vuoi dire che tra
volere il bene e volere il male c'è un piccolo passo, perché si tratta sempre di dirigere
la stessa volontà. Questo è vero. Ma la differenza è nell'oggetto, e l'oggetto è
riconoscibile limpidamente. Di qui Dio, di là il diavolo.”
“E io temo di non saper più distinguere, Ubertino. Non fu la tua Angela da
Foligno a raccontare di quel giorno che, rapita in ispirito, stette nel sepolcro di
Cristo? Non disse come dapprima ne baciò il petto e lo vide giacere con gli occhi
chiusi, poi baciò la sua bocca e sentì salire da quelle labbra un inenarrabile odore di
dolcezze, e dopo una breve pausa posò la sua gota sulla gota di Cristo e il Cristo
avvicinò la sua mano alla gota di lei e la strinse a sé e - essa così disse - la sua letizia
diventò altissima?...”
“Che c'entra questo con l'impeto dei sensi?” domandò Ubertino. “Fu
esperienza mistica, e il corpo era quello di Nostro Signore.”
“Forse mi sono abituato a Oxford,” disse Guglielmo, “dove anche l'esperienza
mistica era di altro genere...”
“Tutta nella testa,” sorrise Ubertino.
“O negli occhi. Dio sentito come luce, nei raggi del sole, nelle immagini degli
specchi, nel diffondersi dei colori sopra le parti della materia ordinata, nei riflessi del
giorno sulle foglie bagnate... Non è questo amore più vicino a quello di Francesco
quando loda Dio nelle sue creature, fiori, erbe, acqua, aria? Non credo che da questo
tipo di amore possa venire alcuna insidia. Mentre non mi piace un amore che
trasferisce nel colloquio con l'Altissimo i brividi che si provano nei contatti della
carne...”
“Tu bestemmi Guglielmo! Non è la stessa cosa. C'è un salto, immenso, verso il
basso, tra l'estasi del cuore amante di Gesù Crocifisso e l'estasi corrotta degli pseudo
apostoli di Montefalco...”
“Non erano pseudo apostoli, erano fratelli del Libero Spirito, l'hai detto tu
stesso.”
“E che differenza fa? Tu non hai saputo tutto di quel processo, io stesso non ho
ardito mettere agli atti certe confessioni, per non sfiorare neppure per un istante con
l'ombra del demonio l'atmosfera di santità che Chiara aveva creato in quel luogo. Ma
ho saputo certe cose, certe cose, Guglielmo! Si riunivano nottetempo in una cantina,
prendevano un fanciullo appena nato, se lo gettavano l'un l'altro sinché moriva, di
percosse... o di altro... E chi lo riceveva vivo per l'ultima volta, e tra le sue mani
moriva, diventava il capo della setta... E il corpo del bambino veniva lacerato, e
mescolato alla farina, per farne ostie blasfeme!”
“Ubertino,” disse fermamente Guglielmo, “queste cose sono state dette, molti
secoli fa, dai vescovi armeni, della setta dei pauliciani. E dei bogomili.”

“E che conta? Il demonio è ottuso, segue un ritmo nelle sue insidie e nelle sue
seduzioni, ripete i propri riti a distanza di millenni, egli è sempre lo stesso, proprio
per questo lo si riconosce come il nemico! Ti giuro, accendevano delle candele, la
notte di Pasqua, e portavano nella cantina delle fanciulle. Poi spegnevano le candele
e si gettavano su di esse, anche se erano legate loro da vincoli di sangue... E se da
questo amplesso nasceva un bambino, ricominciava il rito infernale, tutti intorno a un
vaso pieno di vino, che chiamavano il barilotto, a inebriarsi, e tagliavano a pezzi il
bambino, e ne versavano il sangue in una coppa, e buttavano bambini ancora vivi sul
fuoco, e mescevano le ceneri del bambino, il suo sangue, e ne bevevano!”
“Ma questo lo scriveva Michele Psello nel libro sulle operazioni dei demoni,
trecento anni fa! Chi ti ha raccontato queste cose?”
“Essi, Bentivenga e gli altri, e sotto tortura!”
“C'è una sola cosa che eccita gli animali più del piacere, ed è il dolore. Sotto
tortura vivi come sotto l'impero di erbe che danno visioni. Tutto quello che hai
sentito raccontare, tutto quello che hai letto, ti torna alla mente, come se tu fossi
rapito, non verso il cielo, ma verso l'inferno. Sotto tortura dici non solo quello che
vuole l'inquisitore, ma anche quello che immagini possa dargli piacere, perché si
stabilisce un legame (questo sì, veramente diabolico) tra te e lui... Queste cose le so,
Ubertino, ho fatto parte anch'io di quei gruppi di uomini che credono di produrre la
verità con il ferro incandescente. Ebbene, sappi, l'incandescenza della verità è di altra
fiamma. Sotto tortura Bentivenga può avere detto le menzogne più assurde, perché
non parlava più lui, ma la sua lussuria, i demoni dell'anima sua.”
“Lussuria?”
“Sì, c'è una lussuria del dolore, come c'è una lussuria dell'adorazione e persino
una lussuria dell'umiltà. Se bastò così poco agli angeli ribelli per mutare il loro
ardore d'adorazione e umiltà in ardore di superbia e di rivolta, cosa dire di un essere
umano? Ecco, ora lo sai, fu questo pensiero che mi colse nel corso delle mie
inquisizioni. E fu per questo che rinunciai a quella attività. Mi mancò il coraggio di
inquisire sulle debolezze dei malvagi, perché scoprii che sono le stesse debolezze dei
santi.”
Ubertino aveva ascoltato le ultime parole di Guglielmo come se non
comprendesse quello che egli diceva. Dall'espressione del suo volto, sempre più
ispirata ad affettuosa commiserazione, capii che egli riteneva Guglielmo preda di
sentimenti molto colpevoli, che egli perdonava perché molto lo amava. Lo
interruppe, e disse in tono assai amaro: “Non importa. Se sentivi così, hai fatto bene a
fermarti. Bisogna combattere le tentazioni. Però mi mancò il tuo appoggio, e
avremmo potuto sgominare quella mala banda. E invece sai che accadde, io stesso fui
accusato di essere troppo debole con loro, e fui sospettato di eresia. Sei stato troppo
debole anche tu, nel combattere il male. Il male, Guglielmo: non cesserà mai questa
condanna, quest'ombra, questo fango che ci impedisce di toccare la sorgente?” Si
appressò ancora più a Guglielmo, come se fosse timoroso che qualcuno lo udisse:
“Anche qui, anche tra queste mura consacrate alla preghiera, lo sai?”
“Lo so, l'Abate mi ha parlato, mi ha anzi chiesto di aiutarlo a far luce.”

“E allora spia, scava, guarda con occhio di lince in due direzioni, la lussuria e
la superbia...”
“La lussuria?”
“Sì, la lussuria. C'era qualcosa di... di femminile, e dunque di diabolico in quel
giovane che è morto. Aveva occhi di fanciulla che cerchi commercio con un incubo.
Ma ti ho detto anche la superbia, la superbia della mente, in questo monastero
consacrato all'orgoglio della parola, alla illusione della sapienza...”
“Se sai qualcosa aiutami.”
“Non so nulla. Non c'è nulla che io sappia. Ma certe cose si sentono col cuore.
Lascia parlare il tuo cuore, interroga i volti, non ascoltare le lingue... Ma suvvia,
perché dobbiamo parlare di queste tristezze e intimorire questo nostro giovane
amico?” Mi guardò coi suoi occhi celesti, sfiorando la mia guancia con le sue dita
lunghe e bianche, e quasi mi venne l'istinto di ritrarmi; mi trattenni e feci bene,
perché l'avrei offeso, e la sua intenzione era pura. “Dimmi piuttosto di te,” disse
volgendosi di nuovo a Guglielmo. “Cosa hai fatto dopo di allora? Sono passati...”
“Diciotto anni. Sono tornato nelle mie terre. Ho studiato ancora a Oxford. Ho
studiato la natura.”
“La natura è buona perché è figlia di Dio,” disse Ubertino.
“E Dio deve essere buono, se ha generato la natura,” sorrise Guglielmo. “Ho
studiato, ho incontrato amici molto saggi. Poi ho conosciuto Marsilio, mi hanno
attratto le sue idee sull'impero, sul popolo, su una nuova legge per i regni della terra,
e così sono finito in quel gruppo dei nostri confratelli che stanno consigliando
l'imperatore. Ma queste cose le sai, ti avevo scritto. Ho esultato quando a Bobbio mi
hanno detto che eri qui. Ti credevamo perduto. Ma ora che sei con noi potrai esserci
di grande aiuto tra qualche giorno, quando arriverà anche Michele. Sarà uno scontro
duro.”
“Non avrò molto da dire più di quel che dissi cinque anni fa ad Avignone. Chi
verrà con Michele?”
“Alcuni che furono al capitolo di Perugia, Arnaldo d'Aquitania, Ugo da
Newcastle...”
“Chi?” domandò Ubertino.
“Ugo da Novocastro, scusami, uso la mia lingua anche quando parlo in buon
latino. E poi Guglielmo Alnwick. E da parte dei francescani avignonesi potremo
contare su Girolamo, lo sciocco di Caffa, e verranno forse Berengario Talloni e
Bonagrazia da Bergamo.”
“Speriamo in Dio,” disse Ubertino, “questi ultimi non vorranno inimicarsi
troppo il papa. E chi ci sarà a sostenere le posizioni della curia, intendo, tra i duri di
cuore?”
“Dalle lettere che mi sono pervenute immagino ci saranno Lorenzo
Decoalcone...”
“Un uomo maligno.”
“Jean d'Anneaux...”
“Questo è sottile in teologia, guardatene.”
“Ce ne guarderemo. E infine Jean de Baune.”

“Se la vedrà con Berengario Talloni.”
“Sì, credo proprio che ci divertiremo,” disse il mio maestro di ottimo umore.
Ubertino lo guardò con un sorriso incerto.
“Non capisco mai quando voi inglesi parlate seriamente. Non c'è nulla di
divertente in una questione così grave. Ne va della sopravvivenza dell'ordine, che è il
tuo e che nel profondo del cuore è ancora il mio. Ma io scongiurerò Michele di non
andare ad Avignone. Giovanni lo vuole, lo cerca, lo invita con troppa insistenza.
Diffidate di quel vecchio francese. Oh Signore, in quali mani è caduta la tua chiesa!”
Volse il capo verso l'altare. “Trasformata in meretrice, ammollita nel lusso, si
avvoltola nella lussuria come una serpe in calore! Dalla purezza nuda della stalla di
Bethlehem, legno come fu legno il lignum vitae della croce, ai baccanali d'oro e di
pietra, guarda, anche qui, hai visto il portale, non ci si sottrae all'orgoglio delle
immagini! Sono infine prossimi i giorni dell'Anticristo e io ho paura, Guglielmo!” Si
guardò intorno, fissando lo sguardo sbarrato entro le navate oscure, come se
l'Anticristo dovesse apparire da un momento all'altro, e io invero mi attendevo di
scorgerlo. “I suoi luogotenenti sono già qui, mandati come Cristo mandò gli apostoli
per il mondo! Stanno conculcando la Città di Dio, seducono con l'inganno, l'ipocrisia
e la violenza. Sarà allora che Dio dovrà mandare i suoi servi, Elia ed Enoch, che egli
ha conservato ancora in vita nel paradiso terrestre perché un giorno confondano
l'Anticristo, e verranno a profetare vestiti di sacco, e predicheranno la penitenza con
l'esempio e con la parola...”
“Sono già venuti, Ubertino,” disse Guglielmo, mostrando il suo saio di
francescano.
“Ma non hanno ancora vinto, è il momento che l'Anticristo, pieno di furore,
comanderà di uccidere Enoch ed Elia e i loro corpi perché ognuno possa vederli e
tema di volerli imitare. Così come volevano uccidere me...”
In quel momento, atterrito, pensavo che Ubertino fosse in preda a una sorta di
divina mania, e temetti per la sua ragione. Ora a distanza di tempo, sapendo quel che
so, e cioè che qualche anno dopo fu misteriosamente ucciso in una città tedesca, e
mai non si seppe da chi, sono più atterrito ancora, perché evidentemente quella sera
Ubertino profetava.
“Lo sai, l'abate Gioacchino aveva detto la verità. Siamo giunti alla sesta era
della storia umana, in cui appariranno due Anticristi, l'Anticristo mistico e
l'Anticristo proprio, questo accade ora nella sesta epoca, dopo che è apparso
Francesco a configurare nella sua stessa carne le cinque piaghe di Gesù Crocifisso.
Bonifacio fu l'Anticristo mistico, e l'abdicazione di Celestino non fu valida,
Bonifacio fu la bestia che viene dal mare le cui sette teste rappresentano le offese ai
peccati capitali e le dieci corna le offese ai comandamenti, e i cardinali che lo
attorniavano erano le locuste, il cui corpo è Appolyon! Ma il numero della bestia, se
ne leggi il nome in lettere greche, è Benedicti!” Mi fissò per vedere se avevo capito e
alzò un dito ammonendomi. “Benedetto XI fu l'Anticristo proprio, la bestia che
ascende dalla terra! Dio ha permesso che tale mostro di vizio e di iniquità governasse
la sua chiesa perché le virtù del suo successore sfolgorassero di gloria!”

“Ma padre santo,” obbiettai con un filo di voce, facendomi coraggio, “il suo
successore è Giovanni!”
Ubertino si posò una mano sulla fronte come per cancellare un sogno molesto.
Respirava a fatica, era stanco. “Già. I calcoli erano errati, stiamo ancora attendendo il
papa angelico... Ma intanto sono apparsi Francesco e Domenico.” Alzò gli occhi al
cielo e disse come pregando (ma fui sicuro che stava recitando una pagina del suo
grande libro sull'albero della vita): “Quorum primus seraphico calculo purgatus et
ardore celico inflammatus totum incendere videbatur. Secundus vero verbo
predicationis fecundus super mundi tenebras clarius radiavit... Sì, se queste sono state
le promesse, il papa angelico dovrà venire.”
“E così sia Ubertino,” disse Guglielmo. “Intanto io sono qui per impedire che
venga cacciato l'imperatore umano. Del tuo papa angelico parlava anche fra
Dolcino...”
“Non pronunciare più il nome di quella serpe!” urlò Ubertino, e per la prima
volta lo vidi trasformarsi, da accorato che era, in adirato. “Egli ha insozzato la parola
di Gioacchino di Calabria e ne ha fatto fomite di morte e sporcizia! Messaggero
dell'Anticristo, se mai ve ne furono. Ma tu Guglielmo parli così perché in verità non
credi all'avvento dell'Anticristo e i tuoi maestri di Oxford ti hanno insegnato a
idolatrare la ragione inaridendo le capacità profetiche del tuo cuore!”
“Ti sbagli Ubertino,” rispose con molta serietà Guglielmo. “Tu sai che venero
più di ogni altro tra i miei maestri Ruggiero Bacone...”
“Che vaneggiava di macchine volanti, “ motteggiò amaramente Ubertino.
“Che ha parlato chiaramente e limpidamente sull'Anticristo, ne ha avvertito i
segni nella corruzione del mondo e nell'indebolimento della sapienza. Ma ha
insegnato che vi è un solo modo per prepararci alla sua venuta: studiare i segreti della
natura, usare del sapere per migliorare il genere umano. Puoi prepararti a combattere
l'Anticristo studiando le virtù curative delle erbe, la natura delle pietre, e persino
progettando le macchine volanti di cui sorridi.”
“L'Anticristo del tuo Bacone era un pretesto per coltivare l'orgoglio della
ragione.”
“Santo pretesto.”
“Nulla che sia pretestuoso è santo. Guglielmo, sai che ti voglio bene. Sai che
confido molto in te. Castiga la tua intelligenza, impara a piangere sulle piaghe del
Signore, butta via i tuoi libri.”
“Tratterrò soltanto il tuo,” sorrise Guglielmo. Ubertino sorrise anch'egli e lo
minacciò col dito: “Sciocco di un inglese. E non ridere troppo dei tuoi simili. Anzi,
quelli che non puoi amare, temili. E guardati dall'abbazia. Questo luogo non mi
piace.”
“Voglio appunto conoscerlo meglio,” disse Guglielmo congedandosi,
“andiamo Adso.”
“Io ti dico che non è buono, e tu dici che vuoi conoscerlo. Ah!” disse Ubertino
scuotendo la testa.
“A proposito,” disse ancora Guglielmo già a metà della navata, “chi è quel
monaco che sembra un animale e parla la lingua di Babele?”

“Salvatore?” si voltò Ubertino che già si era inginocchiato. “Credo di averne
fatto dono io a questa abbazia... Insieme al cellario. Quando lasciai il saio
francescano tornai per qualche tempo nel mio vecchio convento a Casale, e lì trovai
altri frati in angustie, perché la comunità li accusava di essere spirituali della mia
setta... così si esprimevano. Mi adoperai in loro favore, ottenendo che potessero
seguire il mio esempio. E due, Salvatore e Remigio, ne ho trovati proprio qui, quando
vi arrivai l'anno scorso. Salvatore... Davvero, pare una bestia. Ma è servizievole.”
Guglielmo esitò un istante. “L'ho sentito dire penitenziagite.”
Ubertino tacque. Mosse una mano come per scacciare un pensiero molesto.
“No, non credo. Sai come sono questi fratelli laici. Gente di campagna, che hanno
udito forse qualche predicatore vagante, e non sanno cosa si dicono. A Salvatore
avrei altro da rimproverare, è una bestia ghiotta e lussuriosa. Ma nulla, nulla contro
l'ortodossia. No, il male dell'abbazia è un altro, cercalo in chi sa troppo, non in chi
non sa nulla. Non costruire un castello di sospetti su una parola.”
“Non lo farei mai,” rispose Guglielmo. “Ho smesso di fare l'inquisitore proprio
per non fare questo. Però mi piace ascoltare anche le parole, e poi ci penso su.”
“Tu pensi troppo. Ragazzo,” disse rivolgendosi a me, “non trarre troppi cattivi
esempi dal tuo maestro. L'unica cosa a cui si deve pensare, e me ne rendo conto alla
fine della mia vita, è la morte. Mors est quies viatoris - finis est omnis laboris.
Lasciatemi pregare.”

Primo giorno

Verso nona
Dove Guglielmo ha un dialogo dottissimo con
Severino erborista

Ripercorremmo la navata centrale e uscimmo dal portale da cui eravamo
entrati. Avevo ancora le parole di Ubertino, tutte, che mi ronzavano nella testa.
“E' un uomo... strano,” ardii dire a Guglielmo.
“E', o è stato, per molti aspetti, un grande uomo. Ma proprio per questo è
strano. Sono solo gli uomini piccoli che sembrano normali. Ubertino avrebbe potuto
diventare uno degli eretici che ha contribuito a fare bruciare, o un cardinale di santa
romana chiesa. E' andato vicinissimo a entrambe le perversioni. Quando parlo con
Ubertino ho l'impressione che l'inferno sia il paradiso guardato dall'altra parte.”
Non capii cosa volesse dire: “Da che parte?” domandai.
“Eh già,” ammise Guglielmo, “si tratta di sapere se ci sono delle parti e se c'è
un tutto. Ma non darmi ascolto. E non guardare più quel portale,” disse colpendomi
lievemente sulla nuca mentre mi rigiravo attirato dalle sculture che avevo visto
all'entrata. “Per quest'oggi ti hanno spaventato abbastanza. Tutti.”
Mentre mi rivoltavo verso l'uscita, vidi davanti a me un altro monaco. Poteva
avere la stessa età di Guglielmo. Ci sorrise e ci salutò urbanamente. Disse che era
Severino da Sant'Emmerano, ed era il padre erborista, che aveva cura dei balnea,
dell'ospedale, e degli orti, e che si metteva al nostro servizio se avessimo voluto
orientarci meglio nel recinto dell'abbazia.
Guglielmo lo ringraziò e disse che aveva già notato, entrando, il bellissimo
orto, che gli pareva contenere non solo erbe commestibili, ma anche piante
medicinali, per quanto si poteva vedere attraverso la neve.
“D'estate o di primavera, con la varietà delle sue erbe, e ciascuna adornata dei
suoi fiori, questo orto canta meglio le lodi del Creatore,” disse Severino a mo' di
scusa. “Ma anche in questa stagione l'occhio dell'erborista vede attraverso i rami
secchi le piante che verranno e può dirti che quest'orto è più ricco di quanto mai lo fu
un erbario, e più variopinto, per quanto bellissime siano le miniature di quello. E poi
anche in inverno crescono le erbe buone, e altre ne tengo raccolte e pronte nei vasi
che ho in laboratorio. Così con le radici dell'acetosella si curano i catarri, e con
decotto di radici di althea si fanno impacchi per le malattie della pelle, con la lappa si
cicatrizzano gli eczemi, triturando e macinando il rizoma della bistorta si curano le
diarree e alcuni mali delle donne, la lippia è un buon digestivo, la farfara va bene per
la tosse, e abbiamo della buona genziana per digerire, e della glycyrrhiza, e del
ginepro per farne un buon infuso, il sambuco da farne con la corteccia un decotto per

il fegato, la saponaria da macerarne le radici in acqua fredda, per il catarro, e la
valeriana di cui certo conoscete le virtù.”
“Avete erbe diverse e buone per climi diversi. Come mai?”
“Per un lato lo devo alla misericordia del Signore, che ha posto il nostro
altopiano a cavallo di una catena che vede a meridione il mare, e ne riceve i venti
caldi, e a settentrione la montagna più alta di cui riceve i balsami silvestri. E per un
lato lo devo all'abito dell'arte, che ho indegnamente acquisito per volontà dei miei
maestri. Certe piante crescono anche in clima avverso se ne curi il terreno
circostante, e il nutrimento, e la crescita.”
“Ma avete anche piante buone solo per mangiare?” domandai.
“Mio giovane puledro affamato, non ci sono piante buone per il cibo che non
siano anche per la cura, purché prese in giusta misura. Solo l'eccesso le rende causa
di malattia. Prendi la zucca. E' di natura fredda e umida e mitiga la sete, ma a
mangiarla guasta ti provoca diarrea e devi restringere le tue viscere con un impasto di
salamoia e senape. E le cipolle? Calde e umide, poche potenziano il coito,
naturalmente per coloro che non han pronunciato i nostri voti, troppe ti dan
pesantezza di capo e van combattute con latte e aceto. Buona ragione,” aggiunse con
malizia, “perché un giovane monaco ne mangi sempre con parsimonia. Mangia
invece aglio. Caldo e secco, è buono contro i veleni. Ma non esagerare, fa espellere
troppi umori dal cervello. I fagioli invece producono urina e ingrassano, due cose
molto buone. Ma danno cattivi sogni. Molto meno però di certe altre erbe, perché ve
ne sono anche che provocano cattive visioni.”
“Quali?” domandai.
“Eh, eh, il nostro novizio vuole sapere troppo. Queste sono cose che deve
sapere solo l'erborista, se no qualsiasi sconsiderato potrebbe andare in giro a
somministrar visioni, ovvero a mentire con le erbe.”
“Ma basta un poco d'urtica,” disse allora Guglielmo, “o la roybra, o l'olieribus,
e si è protetti contro le visioni. Spero che voi abbiate di queste buone erbe.”
Severino guardò il maestro di sottecchi: “Ti interessi di erboristeria?”
“Molto poco,” disse modestamente Guglielmo, “una volta ebbi tra le mani il
Theatrum Sanitatis di Ububchasym de Baldach...”
“Abul Asan al Muchtar ibn Botlan.”
“O Ellucasim Elimittar, come vuoi tu. Mi chiedo se se ne potrà trovare una
copia qui.”
“E delle più belle, con molte immagini di preziosa fattura.”
“Sia lode al cielo. E il De virtutibus herbarum del Platearius?”
“Anche quello, e il De plantis e il De vegetalibus di Aristotele tradotto da
Alfredo di Sareshel.”
“Ho sentito dire che non sia veramente di Aristotele,” osservò Guglielmo,
“come non era di Aristotele, si scoprì, il De causis.”
“In ogni caso è un grande libro,” osservò Severino, e il mio maestro ne
convenne con molto fervore senza chiedere se l'erborista parlasse del De vegetalibus
o del De causis, due opere che non conoscevo ma che da quella conversazione
conclusi essere grandissime entrambe.

“Sarò lieto,” concluse Severino, “di avere con te qualche onesta conversazione
sulle erbe.”
“Io più di te,” disse Guglielmo, “ma non violeremo la regola del silenzio, che
mi pare viga nel vostro ordine?”
“La regola,” disse Severino, “si è adattata nei secoli alle esigenze delle diverse
comunità. La regola prevedeva la lectio divina ma non lo studio: eppure sai quanto il
nostro ordine abbia sviluppato la ricerca sulle cose divine e sulle cose umane.
Ancora, la regola prevede il dormitorio comune, ma talora è giusto, come da noi, che
i monaci abbiano possibilità di riflessione anche durante la notte, e così ciascuno di
essi ha la propria cella. La regola è molto severa riguardo al silenzio, e anche da noi
non solo il monaco che fa opere manuali ma anche colui che scrive o che legge non
deve conversare coi suoi fratelli. Ma l'abbazia è anzitutto una comunità di studiosi e
spesso è utile che i monaci si scambino i tesori di dottrina che accumulano. Ogni
conversazione che riguardi i nostri studi è ritenuta legittima e profittevole, purché
non si svolga in refettorio o durante le ore degli uffici sacri.”
“Hai avuto occasione di parlare molto con Adelmo da Otranto?” chiese
bruscamente Guglielmo.
Severino non parve sorpreso: “Vedo che l'Abate ti ha già parlato,” disse. “No.
Con lui non mi intrattenevo sovente. Passava il tempo a miniare. L'ho udito talora
discutere con altri monaci, Venanzio da Salvemec, o Jorge da Burgos, sulla natura
del suo lavoro. E poi io non passo la giornata nello scriptorium, ma nel mio
laboratorio,” e accennò all'edificio dell'ospedale.
“Capisco,” disse Guglielmo. “Dunque non sai se Adelmo avesse avuto
visioni.”
“Visioni?”
“Come quelle che procurano le tue erbe, per esempio.”
Severino si irrigidì: “Ho detto che custodisco con molta cura le erbe
pericolose.”
“Non dico questo,” si affrettò a precisare Guglielmo. “Parlavo di visioni in
genere.”
“Non capisco,” insisté Severino.
“Pensavo che un monaco che si aggira di notte per l'Edificio, dove per
ammissione dell'Abate possono accadere cose... tremende a chi vi entri in ore
proibite, bene, dicevo, pensavo che potesse aver avuto visioni diaboliche che
l'avessero spinto nel precipizio.”
“Ho detto che non frequento lo scriptorium, salvo quando mi serve qualche
libro, ma di solito ho i miei erbari che conservo nell'ospedale. Ti ho detto, Adelmo
era molto familiare di Jorge, di Venanzio e... naturalmente, di Berengario.”
Avvertii anch'io una lieve esitazione nella voce di Severino. Né sfuggì al mio
maestro: “Berengario? E perché naturalmente?”
“Berengario da Arundel, l'aiuto bibliotecario. Erano coetanei, sono stati novizi
insieme, era normale che avessero cose di cui parlare. Questo volevo dire.”

“Questo dunque volevi dire,” commentò Guglielmo. E mi stupii che non
insistesse su quel punto. Infatti cambiò subito discorso. “Ma forse è ora che entriamo
nell'Edificio. Ci fai da guida?”
“Con piacere,” disse Severino con un sollievo sin troppo evidente. Ci fece
costeggiare l'orto e ci portò di fronte alla facciata occidentale dell'Edificio.
“Dalla parte dell'orto vi è il portale che dà adito alla cucina,” disse, “ma la
cucina occupa solo la metà occidentale del primo piano, nella seconda metà vi è il
refettorio. E dalla porta meridionale, a cui si arriva passando dietro il coro della
chiesa, vi sono due altri portali che recano e alla cucina e al refettorio. Ma entriamo
pure di qui, perché dalla cucina potremo poi passare dall'interno al refettorio.”
Come entrai nella vasta cucina mi avvidi che l'Edificio generava al suo interno,
e per tutta la sua altezza, una corte ottagonale; come compresi dopo si trattava di una
sorta di gran pozzo, privo di accessi, su cui si aprivano a ogni piano ampie finestre,
come quelle che davano verso l'esterno. La cucina era un immenso androne pieno di
fumo, dove già molti famigli si affrettavano a disporre i cibi per la cena. Su un
grande tavolo due di essi preparavano un pasticcio di verdura, orzo, avena e segale,
tagliuzzando rape, crescione, rapanelli e carote. Accanto, un altro dei cuochi aveva
appena finito di cuocere alcuni pesci in una miscela di vino e acqua, e li stava
ricoprendo con una salsa composta di salvia, prezzemolo, timo, aglio, pepe e sale.
In corrispondenza al torrione occidentale si apriva un enorme forno per il pane
che già balenava di fiamme rossastre. Nel torrione meridionale, un immenso camino
su cui bollivano dei pentoloni e giravano degli spiedi. Dalla porta che dava sull'aia
dietro la chiesa entravano in quel momento i porcai portando le carni dei maiali
scannati. Uscimmo anzi da quella porta e ci trovammo sull'aia, nella estremità
orientale del pianoro, a ridosso delle mura, dove sorgevano molte costruzioni.
Severino mi spiegò che la prima era l'insieme degli stabbi, poi sorgevano le stalle dei
cavalli, poi quelle dei buoi, e i pollai, e il recinto coperto delle pecore. Davanti agli
stabbi i porcai rimestavano in una gran giara il sangue dei porci appena sgozzati,
affinché non si coagulasse. Se veniva rimestato bene e subito avrebbe poi resistito
per i prossimi giorni, grazie al clima rigido, e infine se ne sarebbero fatti sanguinacci.
Rientrammo nell'Edificio e gettammo appena una occhiata al refettorio, che
attraversammo per portarci verso il torrione orientale. Dei due torrioni, in cui si
allargava il refettorio, il settentrionale ospitava un camino, l'altro una scala a forma di
chiocciola che menava allo scriptorium, e cioè al secondo piano. Di lì i monaci si
recavano ogni giorno al lavoro, oppure da due scale, meno agevoli ma ben riscaldate,
che salivano a spirale dietro al camino e al forno della cucina.
Guglielmo chiese se avremmo trovato qualcuno nello scriptorium anche se era
domenica. Severino sorrise e disse che il lavoro, per il monaco benedettino, è
preghiera. La domenica gli uffici duravano più a lungo, ma i monaci addetti ai libri
passavano ugualmente alcune ore lassù, di solito impiegate in fruttiferi scambi di
osservazioni dotte, consigli, riflessioni sulle sacre scritture.

Primo giorno

Dopo nona
Dove si visita lo scriptorium e si conoscono molti studiosi,
copisti e rubricatori nonché un vegliardo cieco che attende
l'Anticristo

Mentre salivamo vidi che il mio maestro osservava le finestre che davano luce
alla scala. Stavo probabilmente diventando abile come lui, perché mi avvidi subito
che la loro disposizione difficilmente avrebbe consentito a qualcuno di raggiungerle.
D'altra parte neppure le finestre che si aprivano nel refettorio (le uniche che dal
primo piano dessero sullo strapiombo) parevano facilmente raggiungibili, dato che
sotto di esse non vi erano mobili di sorta.
Arrivati al sommo della scala entrammo, per il torrione settentrionale, allo
scriptorium e quivi non potei trattenere un grido di ammirazione. Il secondo piano
non era bipartito come quello inferiore e si offriva quindi ai miei sguardi in tutta la
sua spaziosa immensità. Le volte, curve e non troppo alte (meno che in una chiesa,
più tuttavia che in ogni altra sala capitolare che mai vidi), sostenute da robusti
pilastri, racchiudevano uno spazio soffuso di bellissima luce, perché tre enormi
finestre si aprivano su ciascun lato maggiore, mentre cinque finestre minori
traforavano ciascuno dei cinque lati esterni di ciascun torrione; otto finestre alte e
strette, infine, lasciavano che la luce entrasse anche dal pozzo ottagonale interno.
L'abbondanza di finestre faceva sì ché la gran sala fosse allietata da una luce
continua e diffusa, anche se si era in un pomeriggio d'inverno. Le vetrate non erano
colorate come quelle delle chiese, e i piombi di riunione fissavano riquadri di vetro
incolore, perché la luce entrasse nel modo più puro possibile, non modulata dall'arte
umana, e servisse al suo scopo, che era di illuminare il lavoro della lettura e della
scrittura. Vidi altre volte e in altri luoghi molti scriptoria, ma nessuno in cui così
luminosamente rifulgesse, nelle colate di luce fisica che facevano risplendere
l'ambiente, lo stesso principio spirituale che la luce incarna, la claritas, fonte di ogni
bellezza e sapienza, attributo inscindibile di quella proporzione che la sala
manifestava. Perché tre cose concorrono a creare la bellezza: anzitutto l'integrità o
perfezione, e per questo reputiamo brutte le cose incomplete; poi la debita
proporzione ovvero la consonanza; e infine la clarità e la luce, e infatti chiamiamo
belle le cose di colore nitido. E siccome la visione del bello comporta la pace, e per il
nostro appetito è la stessa cosa acquetarsi nella pace, nel bene o nel bello, mi sentii
pervaso di grande consolazione e pensai quanto dovesse essere piacevole lavorare in
quel luogo.
Quale apparve ai miei occhi, in quell'ora meridiana, esso mi sembrò un gioioso
opificio di sapienza. Vidi poi in seguito a San Gallo uno scriptorium di simili
proporzioni, separato dalla biblioteca (in altri luoghi i monaci lavoravano nel luogo

stesso dove erano custoditi i libri), ma non come questo bellamente disposto.
Antiquarii, librarii, rubricatori e studiosi stavano seduti ciascuno al proprio tavolo, un
tavolo sotto ciascuna delle finestre. E siccome le finestre erano quaranta (numero
veramente perfetto dovuto alla decuplicazione del quadragono, come se i dieci
comandamenti fossero stati magnificati dalle quattro virtù cardinali) quaranta monaci
avrebbero potuto lavorare all'unisono, anche se in quel momento erano appena una
trentina. Severino ci spiegò che i monaci che lavoravano allo scriptorium erano
dispensati dagli uffici di terza, sesta e nona per non dover interrompere il loro lavoro
nelle ore di luce, e arrestavano le loro attività solo al tramonto, per vespro.
I posti più luminosi erano riservati agli antiquarii, gli alluminatori più esperti,
ai rubricatori e ai copisti. Ogni tavolo aveva tutto quanto servisse per miniare e
copiare: corni da inchiostro, penne fini che alcuni monaci stavano affinando con un
coltello sottile, pietrapomice per rendere liscia la pergamena, regoli per tracciare le
linee su cui si sarebbe distesa la scrittura. Accanto a ogni scriba, o al culmine del
piano inclinato di ogni tavolo, stava un leggio, su cui posava il codice da copiare, la
pagina coperta da mascherine che inquadravano la linea che in quel momento veniva
trascritta. E alcuni avevano inchiostri d'oro e di altri colori. Altri invece stavano solo
leggendo libri, e trascrivevano appunti su loro privati quaderni o tavolette.
Non ebbi peraltro il tempo di osservare il loro lavoro, perché ci venne incontro
il bibliotecario, che già sapevamo essere Malachia da Hildesheim. Il suo volto
cercava di atteggiarsi a una espressione di benvenuto, ma non potei trattenermi dal
fremere di fronte a una così singolare fisionomia. La sua figura era alta e, benché
estremamente magra, le sue membra erano grandi e sgraziate. Come procedeva a
grandi passi, avvolto nelle nere vesti dell'ordine, v'era qualcosa di inquietante nel suo
aspetto. Il cappuccio, che venendo di fuori aveva ancora levato, gettava un'ombra sul
pallore del suo volto e conferiva un non so che di doloroso ai suoi grandi occhi
melanconici. Vi erano nella sua fisionomia come le tracce di molte passioni che la
volontà aveva disciplinato ma che sembravano aver fissato quei lineamenti che ora
avevano cessato di animare. Mestizia e severità predominavano nelle linee del suo
volto e i suoi occhi erano così intensi che a un solo sguardo potevano penetrare il
cuore di chi gli parlava, e leggergli i segreti pensieri, così che difficilmente si poteva
tollerare la loro indagine e si era tentati di non incontrarli una seconda volta.
Il bibliotecario ci presentò a molti dei monaci che stavano in quel momento al
lavoro. Di ciascuno Malachia ci disse anche il lavoro che stava compiendo e di tutti
ammirai la profonda devozione al sapere e allo studio della parola divina. Conobbi
così Venanzio da Salvemec, traduttore dal greco e dall'arabo, devoto di
quell'Aristotele che certamente fu il più saggio di tutti gli uomini. Bencio da Upsala,
un giovane monaco scandinavo che si occupava di retorica. Berengario da Arundel,
l'aiuto del bibliotecario. Aymaro da Alessandria, che stava ricopiando opere che solo
per pochi mesi sarebbero state in prestito alla biblioteca, e poi un gruppo di miniatori
di vari paesi, Patrizio da Clonmacnois, Rabano da Toledo, Magnus da Iona, Waldo
da Hereford.
L'elenco potrebbe certo continuare e nulla vi è di più meraviglioso dell'elenco,
strumento di mirabili ipotiposi. Ma devo venire all'argomento delle nostre

discussioni, dal quale emersero molte indicazioni utili per capire la sottile
inquietudine che aleggiava tra i monaci, e un non so che di inespresso che gravava su
tutti i loro discorsi.
Il mio maestro iniziò a discorrere con Malachia lodando la bellezza e
l'operosità dello scriptorium e chiedendogli notizie sull'andamento del lavoro che ivi
si compiva perché, disse con molta accortezza, aveva udito parlare ovunque di quella
biblioteca e avrebbe voluto esaminare molti dei libri. Malachia gli spiegò quello che
già l'Abate aveva detto, che il monaco chiedeva al bibliotecario l'opera da consultare
e questi sarebbe andato a reperirla nella biblioteca superiore, se la richiesta fosse
stata giusta e pia. Guglielmo domandò come poteva conoscere il nome dei libri
custoditi negli armaria soprastanti, e Malachia gli mostrò, fissato da una catenella
d'oro al suo tavolo, un voluminoso codice coperto di elenchi fittissimi.
Guglielmo infilò le mani nel saio, dove esso si apriva sul petto a formare una
sacca, e ne trasse un oggetto che già gli avevo visto tra le mani, e sul volto, nel corso
del viaggio. Era una forcella, costruita così da potere stare sul naso di un uomo (e
meglio ancora sul suo, così prominente e aquilino) come un cavaliere sta in groppa al
suo cavallo o come un uccello su un trespolo. E ai due lati della forcella, in modo da
corrispondere agli occhi, si espandevano due cerchi ovali di metallo, che rinserravano
due mandorle di vetro spesse come fondi di bicchiere. Con quelli sugli occhi
Guglielmo, di preferenza, leggeva, e diceva di vedere meglio di quanto natura lo
avesse dotato, o di quanto l'età sua avanzata, specie quando declinava la luce del
giorno, gli consentisse. Né gli servivano per vedere da lontano, che anzi aveva
l'occhio acutissimo, ma per vedere da vicino. Con quelli egli poteva leggere
manoscritti vergati in lettere sottilissime, che quasi faticavo anch'io a decifrare. Mi
aveva spiegato che, giunto che fosse l'uomo oltre la metà della vita, anche se la sua
vista era stata sempre ottima, l'occhio si induriva e riluttava ad adattar la pupilla, così
che molti sapienti erano come morti alla lettura e alla scrittura dopo la loro
cinquantesima primavera. Grave iattura per uomini che avrebbero potuto dare il
meglio della loro intelligenza per molti anni ancora. Per cui si doveva lodare il
Signore che qualcuno avesse scoperto e fabbricato quello strumento. E me lo diceva
per sostenere le idee del suo Ruggiero Bacone, quando diceva che lo scopo della
sapienza era anche prolungare la vita umana.
Gli altri monaci guardarono Guglielmo con molta curiosità, ma non ardirono
porgli domande. E io mi avvidi che, anche in un luogo così gelosamente e
orgogliosamente dedicato alla lettura e alla scrittura, quel mirabile strumento non era
ancora penetrato. E mi sentii fiero di essere al seguito di un uomo che aveva qualcosa
con cui stupire altri uomini famosi nel mondo per la loro saggezza.
Con quegli oggetti sugli occhi, Guglielmo si chinò sugli elenchi stilati nel
codice. Guardai anch'io, e scoprimmo titoli di libri mai uditi, e altri di celeberrimi,
che la biblioteca possedeva.
“De pentagono Salomonis, Ars loquendi et intelligendi in lingua hebraica, De
rebus metallicis di Ruggero da Hereford, Algebra di AlKuwarizmi, resa in latino da
Roberto Anglico, le Puniche di Silio Italico, i Gesta francorum, De laudibus sanctae
crucis di Rabano Mauro, e Flavii Claudii Giordani de aetate mundi et hominis

reservatis singulis litteris per singulos libros ab A usque ad Z,” lesse il mio maestro.
“Splendide opere. Ma in che ordine sono registrate?” Citò da un testo che non
conoscevo ma che era certo familiare a Malachia: ««Habeat Librarius et registrum
omnium librorum ordinatum secundum facultates et auctores, reponeatque eos
separatim et ordinate cum signaturis per scripturam applicatis.» Come fate a
conoscere il luogo di ciascun libro?»
Malachia gli mostrò delle annotazioni che fiancheggiavano ciascun titolo.
Lessi: iii, IV gradus, V in prima graecorum; ii, V gradus, VII in tertia anglorum, e
così via. Capii che il primo numero indicava la posizione del libro nello scaffale o
gradus, indicato dal secondo numero, l'armadio essendo indicato dal terzo numero, e
capii pure che le altre espressioni designavano una stanza o corridoio della biblioteca,
e ardii chiedere maggiori notizie su queste ultime distinctiones. Malachia mi guardò
severamente: “Forse non sapete, o avete dimenticato, che l'accesso alla biblioteca è
consentito solo al bibliotecario. E dunque è giusto e sufficiente che solo il
bibliotecario sappia decifrare queste cose.”
“Ma in che ordine sono riportati i libri in questo elenco?” chiese Guglielmo.
“Non per argomenti, mi pare.” Non accennò a un ordine per autori che seguisse la
stessa sequenza delle lettere dell'alfabeto, perché è accorgimento che ho visto messo
in opera solo negli ultimi anni, e allora si usava poco.
“La biblioteca affonda la sua origine nel profondo dei tempi,” disse Malachia,
“e i libri sono registrati secondo l'ordine delle acquisizioni, delle donazioni, del loro
ingresso nelle nostre mura.”
“Difficili da trovare,” osservò Guglielmo.
“Basta che il bibliotecario li conosca a memoria e sappia per ogni libro il
tempo in cui arrivò. Quanto agli altri monaci possono fidarsi della sua memoria,” e
pareva parlasse di un altro che non fosse lui stesso; e compresi che egli parlava della
funzione che in quel momento indegnamente ricopriva, ma che era stata ricoperta da
cento altri, ormai scomparsi, che si erano tramandati l'un l'altro il loro sapere.
“Ho capito,” disse Guglielmo. “Se io dunque cercassi qualcosa, senza sapere
cosa, sul pentagono di Salomone, voi sapreste indicarmi che esiste il libro di cui ho
appena letto il titolo, e potreste individuarne la posizione al piano superiore.”
“Se voi doveste veramente apprendere qualcosa sul pentagono di Salomone,”
disse Malachia. “Ma ecco un libro per darvi il quale preferirei prima chiedere il
consiglio dell'Abate.”
“Ho saputo che uno dei vostri miniatori più valenti,” disse allora Guglielmo, “è
scomparso di recente. L'Abate mi ha molto parlato della sua arte. Potrei vedere i
codici che miniava?”
“Adelmo da Otranto,” disse Malachia guardando Guglielmo con diffidenza,
“lavorava, a causa della sua giovane età, solo sui marginalia. Aveva una
immaginazione molto vivace e da cose note sapeva comporre cose ignote e
sorprendenti, come chi unisse un corpo umano a una cervice equina. Ma ecco laggiù i
suoi libri. Nessuno ha ancora toccato il suo tavolo.”
Ci appressammo a quello che era stato il posto di lavoro di Adelmo, dove
giacevano ancora i fogli di un salterio riccamente miniati. Erano folia di vellum

finissimo - regina tra le pergamene - e l'ultimo era ancora fissato al tavolo. Appena
sfregato con pietrapomice e ammorbidito col gesso, era stato reso liscio con la plana
e, dai minuscoli fori prodotti ai lati con uno stilo sottile, erano state tracciate tutte le
linee che dovevano guidare la mano dell'artista. La prima metà era stata già ricoperta
di scrittura e il monaco aveva iniziato ad abbozzarvi le figure ai margini. Già finiti
erano invece gli altri fogli, e guardandoli né io né Guglielmo riuscimmo a trattenere
un grido di ammirazione. Si trattava di un salterio ai margini del quale si delineava
un mondo rovesciato rispetto a quello cui ci hanno abituati i nostri sensi. Come se al
limine di un discorso che per definizione è il discorso della verità, si svolgesse
profondamente legato a quello, per mirabili allusioni in aenigmate, un discorso
menzognero su un universo posto a testa in giù, dove i cani fuggono davanti alla
lepre e i cervi cacciano il leone. Piccole teste a zampa d'uccello, animali con mani
umane sulle terga, teste chiomate dalle quali spuntavano piedi, dragoni zebrati,
quadrupedi dal collo serpentino che si allacciava in mille nodi inestricabili, scimmie
dalle corna cervine, sirene a forma di volatile con ali membranose sul dorso, uomini
senza braccia con altri corpi umani che spuntavano loro sulla schiena a mo' di gobba,
e figure con la bocca dentata sul ventre, umani con la testa equina ed equini con
gambe umane, pesci con ali d'uccello e uccelli con coda di pesce, mostri a corpo
unico e doppia testa o testa unica e corpo doppio, vacche a coda di gallo dalle ali di
farfalla, donne dal capo squamato come il dorso di un pesce, chimere bicefale
interallacciate con libellule dal muso di lucertola, centauri, dragoni, elefanti,
manticore, sciapodi sdraiati su rami d'albero, grifoni dalla cui coda si generava un
arciere in assetto di guerra, creature diaboliche dal collo senza fine, sequenze di
animali antropomorfi e di nani zoomorfi si associavano, talora sulla stessa pagina, a
scene di vita campestre dove vedevi rappresentata, con vivacità impressionante, sì
che avresti creduto che le figure fossero vive, tutta la vita dei campi, aratori,
raccoglitori di frutti, mietitori, filatrici, seminatori accanto a volpi e faine armate di
balestre che scalavano una città turrita difesa da scimmie. Qua una lettera iniziale si
piegava a L e nella parte inferiore generava un dragone, là una grande V che dava
inizio alla parola “verba” produceva come naturale viticchio del suo tronco una serpe
dalle mille volute, a sua volta generante altre serpi quali pampini e corimbi.
Accanto al salterio v'era, evidentemente terminato da poco, uno squisito libro
d'ore, dalle dimensioni incredibilmente piccole, sì che avresti potuto tenerlo nel
palmo della mano. Esigua la scrittura, le miniature marginali erano a malapena
visibili a prima vista e chiedevano che l'occhio le esaminasse da vicino per apparire
in tutta la loro bellezza (e ti chiedevi con quale strumento sovrumano il miniatore le
avesse tracciate per ottenere effetti di tanta vivacità in uno spazio così ridotto). Gli
interi margini del libro erano invasi da minuscole figure che si generavano, quasi per
naturale espansione, dalle volute terminali delle lettere splendidamente tracciate:
sirene marine, cervi in fuga, chimere, torsi umani senza braccia che fuoriuscivano
come lombrichi dal corpo stesso dei versetti. In un punto, quasi a continuare i tre
“Sanctus Sanctus, Sanctus” ripetuti su tre linee diverse, vedevi tre figure belluine
dalle teste umane, di cui due si piegavano l'una verso il basso e l'altra verso l'alto per
unirsi in un bacio che non avresti esitato a definire inverecondo se non fossi stato

persuaso che, anche se non perspicuo, un profondo significato spirituale doveva
certamente giustificare quella raffigurazione in quel punto.
Io seguivo quelle pagine combattuto tra l'ammirazione muta e il riso, perché le
figure inclinavano necessariamente all'ilarità, benché commentassero pagine sante. E
frate Guglielmo le esaminava sorridendo, e commentò: “Babewyn, così li chiamano
nelle mie isole.”
“Babouins, come li chiamano nelle Gallie,” disse Malachia. “E infatti Adelmo
ha appreso la sua arte nel vostro paese, benché dopo abbia studiato anche in Francia.
Babbuini, ovvero scimmie dell'Africa. Figure di un mondo rovesciato, dove le case
sorgono sulla punta di una guglia e la terra sta sopra il cielo.”
Io mi ricordai di alcuni versi che avevo udito nel vernacolo delle mie terre e
non potei trattenermi dal pronunciarli:
Aller Wnder si geswigen,
das herde himel hât überstigen,
daz sult is vür ein Wunder Wigen.
E Malachia continuò, citando dallo stesso testo:
Erd ob un himel unter
das sult ir hân besunder
Vür aller Wunder ein Wunder.
“Bravo Adso,” continuò il bibliotecario, “effettivamente queste immagini ci
parlano di quella regione dove si arriva cavalcando un'oca blu, dove si trovano
sparvieri che pescano dei pesci in un ruscello, orsi che inseguono falconi nel cielo,
gamberi che volano con le colombe e tre giganti presi in trappola e morsicati da un
gallo.”
E un pallido sorriso illuminò le sue labbra. Allora gli altri monaci, che avevano
seguito la conversazione con una certa timidezza, si misero a ridere di cuore, come se
avessero atteso il consenso del bibliotecario. Il quale si rabbuiò, mentre gli altri
seguitavano a ridere, lodando l'abilità del povero Adelmo e indicandosi l'un l'altro le
figure più inverosimili. E fu mentre tutti ancora ridevano che udimmo alle nostre
spalle una voce, solenne e severa.
“Verba vana aut risui apta non loqui.”
Ci voltammo. Chi aveva parlato era un monaco curvo per il peso degli anni,
bianco come la neve, non dico solo il pelo, ma pure il viso, e le pupille. Mi avvidi
che era cieco. La voce era ancora maestosa e le membra possenti anche se il corpo
era rattrappito dal peso dell'età. Ci fissava come se ci vedesse, e sempre anche in
seguito lo vidi muoversi e parlare come se possedesse ancora il bene della vista. Ma
il tono della voce era invece di chi possieda solo il dono della profezia.
“L'uomo venerando d'età e sapienza che vedete,” disse Malachia a Guglielmo
indicandogli il nuovo venuto, “è Jorge da Burgos. Più vecchio di chiunque viva nel
monastero, salvo Alinardo da Grottaferrata, egli è colui a cui moltissimi tra i monaci
affidano il carico dei loro peccati nel segreto della confessione.” Poi, volgendosi al

vegliardo: “Quello che sta davanti a voi è frate Guglielmo da Baskerville, nostro
ospite.”
“Spero che non vi siate adirato per le mie parole,” disse il vecchio in tono
brusco. “Ho udito persone che ridevano su cose risibili e ho ricordato loro uno dei
principi della nostra regola. E come dice il salmista, se il monaco si deve astenere dai
discorsi
buoni per il voto di silenzio, a quanto maggior ragione deve sottrarsi ai discorsi
cattivi. E come ci sono discorsi cattivi ci sono immagini cattive. E sono quelle che
mentono circa la forma della creazione e mostrano il mondo al contrario di ciò che
deve essere, è sempre stato e sempre sarà nei secoli dei secoli sino alla consunzione
dei tempi. Ma voi venite da altro ordine, dove mi dicono è vista con indulgenza
anche la giocondità più inopportuna.” Alludeva a quanto tra i benedettini si diceva
delle bizzarrie di santo Francesco di Assisi e forse anche delle bizzarrie attribuite a
fraticelli e spirituali d'ogni sorta, che dell'ordine francescano erano i più recenti e
imbarazzanti germogli. Ma frate Guglielmo fece mostra di non raccogliere
l'insinuazione.
“Le immagini marginali inducono sovente al sorriso, ma per fini di
edificazione,” rispose. “Come nei sermoni per toccare l'immaginazione delle pie folle
occorre inserire exempla, non di rado faceti, così anche il discorso delle immagini
deve indulgere a queste nugae. Per ogni virtù e per ogni peccato c'è un esempio tratto
dai bestiari, e gli animali si fanno figura del mondo umano.”
“Oh sì,” motteggiò il vecchio, ma senza sorridere, “ogni immagine è buona per
invogliare alla virtù, perché il capolavoro della creazione, messo a capo in giù,
diventi materia di riso. E così la parola di Dio si manifesta attraverso l'asino che
suona la lira, l'allocco che ara con lo scudo, i buoi che si attaccano da soli all'aratro, i
fiumi che risalgono le correnti, il mare che s'incendia, il lupo che si fa eremita!
Cacciate la lepre col bue, fatevi insegnar grammatica dalle civette, che i cani
morsichino le pulci, gli orbi guardino i muti e i muti domandino pane, la formica
partorisca un vitello, volino i polli arrosto, le focacce crescano sui tetti, i pappagalli
tengano lezione di retorica, le galline fecondino i galli, mettete il carro avanti i buoi,
fate dormire il cane nel letto e tutti camminino a testa in giù! Cosa vogliono tutte
queste nugae? Un mondo inverso e opposto a quello stabilito da Dio, sotto pretesto di
insegnare i precetti divini!”
“Ma l'Areopagita insegna,” disse umilmente Guglielmo, “che Dio può essere
nominato solo attraverso le cose più difformi. E Ugo di San Vittore ci ricordava che
quanto più la similitudine si fa dissimile, tanto più la verità ci è rivelata sotto il
velame di figure orribili e indecorose, tanto meno l'immaginazione si placa nel
godimento carnale ed è obbligata a cogliere i misteri che si celano sotto la turpitudine
delle immagini...”
“Conosco l'argomento! E ammetto con vergogna che è stato l'argomento
principe del nostro ordine, quando gli abati cluniacensi si battevano contro i
cistercensi. Ma san Bernardo aveva ragione: a poco a poco l'uomo che rappresenta
mostri e portenti di natura per rivelare le cose di Dio per speculum et in aenigmate,
prende gusto alla natura stessa delle mostruosità che crea e si diletta di quelle, e per

quelle, né vede più che attraverso quelle. Basta che guardiate, voi che avete ancora la
vista, ai capitelli del vostro chiostro,” e accennò con la mano fuori dalle finestre,
verso la chiesa, “sotto gli occhi dei frati intenti alla meditazione, cosa significano
quelle ridicole mostruosità, quelle deformi formosità e formose difformità? Quelle
sordide scimmie? Quei leoni, quei centauri, quegli esseri semiumani, con la bocca sul
ventre, un piede solo, le orecchie a vela? Quelle tigri maculate, quei guerrieri in lotta,
quei cacciatori che soffiano nel corno, e quei molti corpi in una sola testa e molte
teste in un solo corpo? Quadrupedi con la coda di serpente, e pesci con la testa di
quadrupede, e qui un animale che davanti pare un cavallo e dietro un caprone, e là un
equino con le corna e via via, ormai è più piacevole per il monaco leggere i marmi
che non i manoscritti, e ammirare le opere dell'uomo anziché meditare sulla legge di
Dio. Vergogna, per il desiderio dei vostri occhi e per i vostri sorrisi!”
Il gran vecchio si fermò ansimando. E io ammirai la vivida memoria con cui,
forse cieco da tanti anni, ancora rimemorava le immagini della cui turpitudine ci
parlava. Tanto che sospettai che esse lo avessero molto sedotto quando le aveva
viste, se sapeva descriverle ancora con tanta passione. Ma mi è sovente accaduto di
trovare le rappresentazioni più seducenti del peccato proprio nelle pagine di quegli
uomini di incorruttibile virtù che ne condannavano il fascino e gli effetti. Segno che
questi uomini sono mossi da tale ardore di testimonianza della verità che non esitano,
per amor di Dio, a conferire al male tutte le seducenze di cui si ammanta, per render
meglio gli uomini edotti dei modi con cui il maligno li incanta. E di fatto le parole di
Jorge mi stimolarono una gran voglia di vedere le tigri e le scimmie del chiostro, che
non avevo ancora ammirato. Ma Jorge interruppe il corso dei miei pensieri perché
riprese, con tono meno eccitato, a parlare.
“Nostro Signore non ha avuto bisogno di tante stoltezze per indicarci la retta
via. Nulla nelle sue parabole muove al riso, o al timore. Adelmo invece, che ora
piangete morto, godeva talmente delle mostruosità che miniava, che aveva perduto di
vista le cose ultime di cui dovevano essere figura materiale. E ha percorso tutti, tutti
dico,” e la sua voce si fece solenne e minacciosa, “i sentieri della mostruosità. Onde
Dio sa punire.”
Scese un pesante silenzio sui presenti. Ardì di romperlo Venanzio da
Salvemec.
“Venerabile Jorge,” disse, “la vostra virtù vi rende ingiusto. Due giorni prima
che Adelmo morisse voi eravate presente a un dotto dibattito che ebbe luogo proprio
qui nello scriptorium. Adelmo si preoccupava che l'arte sua, indulgendo a
rappresentazioni bizzarre e fantastiche, fosse tuttavia intesa alla gloria di Dio,
strumento di conoscenza delle cose celesti. Frate Guglielmo citava poco fa
l'Areopagita, sulla conoscenza per difformità. E Adelmo citò quel giorno un'altra
altissima autorità, quella del dottore d'Aquino, quando disse che conviene che le cose
divine siano esposte più in figura di corpi vili che in figura di corpi nobili. Prima
perché è più facilmente liberato l'animo umano dall'errore; è chiaro infatti che certe
proprietà non possono essere attribuite alle cose divine, ciò che sarebbe dubbio se
queste fossero indicate con figure di nobili cose corporee. In secondo luogo perché
questo modo rappresentativo più si conviene alla conoscenza che di Dio abbiamo su

questa terra: egli ci si manifesta infatti più in quello che non è che in quello che è, e
perciò le similitudini di quelle cose che più si allontanano da Dio ci portano a una più
esatta opinione di lui, perché così sappiamo che egli è al di sopra di ciò che diciamo e
pensiamo. E in terzo luogo perché così sono meglio celate le cose di Dio alle persone
indegne. Insomma, si trattava quel giorno di capire in che modo si possa scoprire la
verità attraverso espressioni sorprendenti, e argute, ed enigmatiche. E io gli ricordai
che nell'opera del grande Aristotele avevo trovato parole assai chiare a questo
riguardo...”
“Non ricordo,” interruppe seccamente Jorge, “sono molto vecchio. Non
ricordo. Posso avere ecceduto in severità. Ora è tardi, debbo andare.”
“E' strano che non ricordiate,” insistette Venanzio, “fu una dotta e bellissima
discussione, in cui intervennero anche Bencio e Berengario. Si trattava di sapere
infatti se le metafore, e i giochi di parole, e gli enigmi, che pure paiono immaginati
dai poeti per puro diletto, non inducano a speculare sulle cose in modo nuovo e
sorprendente, e io dicevo che anche questa è una virtù che si richiede al saggio... E
c'era anche Malachia...”
“Se il venerabile Jorge non ricorda, abbi rispetto per la sua età e per la
stanchezza della sua mente... peraltro sempre così viva,” intervenne qualcuno dei
monaci che seguivano la discussione. La frase era stata pronunziata in modo agitato,
almeno all'inizio, perché chi aveva parlato, accorgendosi che per invitare al rispetto
del vecchio, di fatto ne metteva in luce una debolezza, aveva poi rallentato l'impeto
del proprio intervento, finendo quasi in un sussurro di scusa. A parlare era stato
Berengario da Arundel, l'aiuto bibliotecario. Era un giovane dal volto pallido, e
osservandolo mi ricordai della definizione che Ubertino aveva dato di Adelmo: i suoi
occhi parevano quelli di una donna lasciva. Intimidito dagli sguardi di tutti che ora si
posavano su di lui, teneva le dita delle mani allacciate come chi voglia reprimere
un'interna tensione.
Singolare fu la reazione di Venanzio. Guardò Berengario in modo tale che
quello abbassò gli occhi: “Va bene fratello,” disse, “se la memoria è un dono di Dio
anche la capacità di dimenticare può essere molto buona, e va rispettata. Ma la
rispetto nell'anziano confratello a cui parlavo. Da te mi attendevo un ricordo più vivo
intorno alle cose accadute quando stavamo qui, insieme con un tuo carissimo
amico...”
Non potrei dire se Venanzio avesse calcato il tono sulla parola “carissimo”. Sta
di fatto che avvertii un'atmosfera di imbarazzo tra gli astanti. Ciascuno volgeva
l'occhio da una parte diversa e nessuno lo dirigeva su Berengario, che era arrossito
violentemente. Intervenne subito Malachia, con autorità: “Venite, frate Guglielmo,”
disse, “vi mostrerò altri libri interessanti.”
Il gruppo si sciolse. Scorsi Berengario lanciare a Venanzio uno sguardo carico
di rancore, e Venanzio rispondergli del pari, con muta sfida. Io, vedendo che il
vecchio Jorge si stava allontanando, mosso da un senso di rispettosa reverenza, mi
chinai a baciargli la mano. Il vecchio ricevette il bacio, posò la mano sul mio capo e
domandò chi fossi. Quando gli dissi il mio nome il suo volto si rischiarò.

“Porti un nome grande e bellissimo,” disse. “Sai chi fu Adso da Montier-enDer?” domandò. Io, lo confesso, non lo sapevo. Così Jorge soggiunse: “Fu l'autore di
un libro grande e tremendo, il Libellus de Antichristo, in cui egli vide cose che
sarebbero accadute, e non fu ascoltato abbastanza.”
“Il libro fu scritto prima del millennio,” disse Guglielmo, “e quelle cose non si
sono avverate...”
“Per chi non ha occhi per vedere,” disse il cieco. “Le vie dell'Anticristo sono
lente e tortuose. Egli arriva quando noi non lo prevediamo, e non perché il calcolo
suggerito dall'apostolo fosse errato, ma perché noi non ne abbiamo appreso l'arte.”
Poi gridò, ad altissima voce, il volto verso la sala, facendo rimbombare le volte dello
scriptorium: “Egli sta venendo! Non perdete gli ultimi giorni ridendo sui
mostriciattoli dalla pelle maculata e dalla coda ritorta! Non dissipate gli ultimi sette
giorni!”

Primo giorno

Vespri
Dove si visita il resto dell'abbazia, Guglielmo trae alcune
conclusioni sulla morte di Adelmo, si parla col fratello
vetraio di vetri per leggere e di fantasmi per chi vuol
leggere troppo

A quel punto sonarono per vespro e i monaci si accinsero a lasciare i loro
tavoli. Malachia ci fece capire che anche noi dovevamo andare. Egli sarebbe rimasto
con il suo aiutante, Berengario, a riordinare le cose e (così si espresse) a predisporre
la biblioteca per la notte. Guglielmo gli chiese se avrebbe poi chiuso le porte.
“Non ci sono porte che difendano l'accesso allo scriptorium dalla cucina e dal
refettorio, né alla biblioteca dallo scriptorium. Più forte di alcuna porta deve essere
l'interdetto dell'Abate. E i monaci debbono avvalersi e della cucina e del refettorio
sino a compieta. A quel punto, a impedire che estranei o animali, per i quali
l'interdetto non vale, possano entrare nell'Edificio, io stesso chiudo i portali da basso,
che conducono e alle cucine e al refettorio, e da quell'ora l'Edificio rimane isolato.”
Scendemmo. Mentre i monaci si avviavano verso il coro il mio maestro decise
che il Signore ci avrebbe perdonato se non avessimo assistito all'ufficio divino (il
Signore ebbe molto a perdonarci nei giorni seguenti!) e mi propose di camminare un
poco con lui per il pianoro, affinché ci familiarizzassimo con il luogo.
Uscimmo dalle cucine, attraversammo il cimitero: v'erano pietre tombali più
recenti, e altre che recavano i segni del tempo, raccontando vite di monaci vissuti nei
secoli passati. Le tombe erano senza nome, sormontate da croci di pietra.
Il tempo si stava guastando. Si era levato un vento freddo e il cielo si faceva
caliginoso. Si indovinava un sole che tramontava dietro gli orti e già si faceva scuro
verso oriente, dove ci dirigemmo, costeggiando il coro della chiesa e raggiungendo la
parte posteriore del pianoro. Ivi, quasi a ridosso del muro di cinta, dove esso si
saldava al torrione orientale dell'Edificio, c'erano gli stabbi e i porcai stavano
ricoprendo la giara col sangue dei maiali. Notammo che dietro gli stabbi il muro di
cinta era più basso, sì che vi ci si poteva affacciare. Oltre lo strapiombo delle mura, il
terreno che digradava vertiginosamente al di sotto era ricoperto di una terraglia che la
neve non riusciva completamente a nascondere. Mi resi conto che si trattava del
deposito dello strame, che veniva gettato da quel luogo, e discendeva sino al tornante
da cui si diramava il sentiero lungo il quale si era avventurato il fuggiasco Brunello.
Dico strame, perché si trattava di una gran frana di materia puteolente, il cui odore
arrivava sino al parapetto da cui mi affacciavo; evidentemente i contadini venivano
ad attingervi dal basso onde usarne per i campi. Ma alle deiezioni degli animali e
degli uomini, si mescolavano altri rifiuti solidi, tutto il rifluire di materie morte che

l'abbazia espelleva dal proprio corpo, per mantenersi limpida e pura nel suo rapporto
con la sommità del monte e col cielo.
Nelle stalle accanto i cavallari stavano riconducendo gli animali alla greppia.
Percorremmo il cammino lungo il quale si estendevano, dalla parte del muro, le varie
stalle, e a sinistra, a ridosso del coro, il dormitorio dei monaci, e poi le latrine. Là
dove il muro orientale piegava verso meridione, all'angolo della cinta, v'era l'edificio
delle fucine. Gli ultimi fabbri stavano riponendo i loro attrezzi e spegnendo i mantici,
per avviarsi all'ufficio divino. Guglielmo si mosse con curiosità verso una parte delle
fucine, quasi separata dal resto del laboratorio, dove un monaco stava riponendo le
proprie cose. Sul suo tavolo vi era una bellissima collezione di vetri multicolori, di
piccole dimensioni, ma lastre più ampie erano addossate al muro. Davanti a lui stava
un reliquario ancora incompiuto, di cui esisteva solo la carcassa in argento, ma sulla
quale egli stava evidentemente incastonando vetri e altre pietre, che con i suoi
strumenti aveva ridotto alle dimensioni di una gemma.
Conoscemmo così Nicola da Morimondo, maestro vetraio dell'abbazia. Ci
spiegò che nella parte posteriore della fucina si soffiava anche vetro, mentre in quella
anteriore, dove stavano i fabbri, si fissavano i vetri ai piombi di riunione per farne
vetrate. Ma, aggiunse, la grande opera vetraria, che abbelliva la chiesa e l'Edificio,
era già stata compiuta almeno due secoli addietro. Ora ci si limitava a lavori minori,
alla riparazione dei guasti del tempo.
“E con gran fatica,” aggiunse, “perché non si riesce più a trovare i colori di un
tempo, specie il blu che potete ancora ammirare nel coro, di una qualità così limpida,
che a sole alto riversa nella navata una luce di paradiso. I vetri della parte occidentale
della navata, rifatti non molto tempo fa, non sono della stessa qualità, e lo si vede nei
giorni estivi. E' inutile,” soggiunse, “non abbiamo più la saggezza degli antichi, è
finita l'epoca dei giganti!”
“Siamo nani,” ammise Guglielmo, “ma nani che stanno sulle spalle di quei
giganti, e nella nostra pochezza riusciamo talora a vedere più lontano di loro
sull'orizzonte.”
“Dimmi cosa facciamo meglio che essi non abbiano saputo fare!” esclamò
Nicola. “Se scenderai nella cripta della chiesa dove è custodito il tesoro dell'abbazia,
troverai reliquiari di una tale squisita fattura che il mostriciattolo che io sto ora
miseramente costruendo,” e accennò alla propria opera sul tavolo, “ti parrà scimmia
di quelli!”
“Non sta scritto che i maestri vetrai debbano continuare a costruire finestre e
gli orafi reliquiari, se i maestri del passato han saputo produrne di tanto belli e
destinati a durare nei secoli. Altrimenti, la terra si riempirebbe di reliquiari, in
un'epoca in cui i santi da cui trar reliquie sono così rari,” motteggiò Guglielmo. “Né
si dovranno saldare all'infinito finestre. Ma ho visto in vari paesi opere nuove fatte
col vetro che ci fan pensare a un mondo di domani in cui il vetro sia non solo al
servizio degli uffici divini ma anche aiuto alla debolezza dell'uomo. Ti voglio
mostrare un'opera dei giorni nostri, di cui mi onoro possedere un utilissimo
esemplare.” Mise le mani nel saio e ne trasse le sue lenti che lasciarono stupito il
nostro interlocutore.

Nicola prese la forcella che Guglielmo gli porgeva con grande interesse:
“Oculi de vitro cum capsula!” esclamò. “Ne avevo udito parlare da un certo fra
Giordano che conobbi a Pisa! Diceva che non erano passati vent'anni da che erano
stati inventati. Ma parlai con lui più di vent'anni fa.”
“Credo che siano stati inventati molto prima,” disse Guglielmo, “ma sono di
difficile fabbricazione, e ci vogliono maestri vetrai molto esperti. Costano tempo e
lavoro. Dieci anni fa un paio di questi vitrei ab oculis ad legendum sono stati venduti
a Bologna per sei soldi. Io ne ebbi un paio in dono da un grande maestro, Salvino
degli Armati, più di dieci anni fa, e li ho conservati gelosamente per tutto questo
tempo, come fossero - quali ormai sono - parte del mio stesso corpo.”
“Spero me li lascerai esaminare uno di questi giorni, non mi spiacerebbe
produrne di simili,” disse emozionato Nicola.
“Certo,” acconsentì Guglielmo,”ma bada che lo spessore del vetro deve
cambiare a seconda dell'occhio a cui si deve adattare, e bisogna tentare molte di
queste lenti per provarle sul paziente, sino a che non si trova lo spessore buono.”
“Che meraviglia!” continuava Nicola. “Eppure molti parlerebbero di
stregoneria e manipolazione diabolica...”
“Puoi certo parlare per queste cose di magìa,” acconsentì Guglielmo. “Ma vi
sono due forme di magìa. C'è una magìa che è opera del diavolo e che mira alla
rovina dell'uomo attraverso artifici di cui non è lecito parlare. Ma c'è una magìa che è
opera divina, là dove la scienza di Dio si manifesta attraverso la scienza dell'uomo,
che serve a trasformare la natura, e uno dei cui fini è prolungare la vita stessa
dell'uomo. E questa è magìa santa, a cui i sapienti dovranno sempre più dedicarsi,
non solo per scoprire cose nuove ma per riscoprire tanti segreti di natura che la
sapienza divina aveva rivelato agli ebrei, ai greci, ad altri popoli antichi e persino
oggi agli infedeli (e non ti dico quante cose meravigliose di ottica e scienza della
visione vi siano nei libri degli infedeli!). E di tutte queste conoscenze una scienza
cristiana dovrà reimpossessarsi, e riprenderla ai pagani e agli infedeli tamquam ab
iniustis possessoribus.”
“Ma perché coloro che posseggono questa scienza non la comunicano a tutto il
popolo di Dio?”
“Perché non tutto il popolo di Dio è pronto ad accettare tanti segreti, ed è
spesso accaduto che i depositari di questa scienza siano stati scambiati per maghi
legati da patto col demonio, pagando con la loro vita il desiderio che avevano avuto
di rendere gli altri partecipi del loro tesoro di conoscenza. Io stesso, durante processi
in cui si sospettava qualcuno di commercio col demonio, ho dovuto guardarmi
dall'usare queste lenti, ricorrendo a segretari volonterosi che mi leggessero le
scritture di cui abbisognavo, perché altrimenti, in un momento in cui la presenza del
diavolo era così invadente, e tutti ne respiravano, per così dire, l'odore di zolfo, io
stesso sarei stato visto come amico degli inquisiti. E infine, avvertiva il grande
Ruggiero Bacone, non sempre i segreti della scienza debbono andare nelle mani di
tutti, ché alcuni potrebbero usarne per cattivi propositi. Spesso il sapiente deve far
apparire come magici libri che magici non sono, ma appunto di buona scienza, per
proteggerli da occhi indiscreti.”

“Tu temi dunque che i semplici possano fare cattivo uso di questi segreti?”
chiese Nicola.
“Per quanto riguarda i semplici, temo solo che possano esserne terrorizzati,
confondendoli con quelle opere del diavolo di cui troppo spesso parlano loro i
predicatori. Vedi, mi è accaduto di conoscere medici abilissimi che avevano
distillato medicamenti capaci di guarire immantinenti una malattia. Ma costoro
davano il loro unguento o infuso ai semplici accompagnandolo con parole sante e
salmodiando frasi che parevano preghiere. Non perché queste preghiere avessero
potere di guarire, ma perché credendo che la guarigione venisse dalle preghiere i
semplici inghiottissero l'infuso o si cospargessero con l'unguento, e così guarissero,
senza prestare troppa attenzione alla sua forza effettiva. E poi anche perché l'animo,
bene eccitato dalla fiducia nella formula devota, si disponesse meglio all'azione
corporale del medicamento. Ma spesso i tesori della scienza vanno difesi non contro
i semplici bensì contro altri sapienti. Si fanno oggi macchine prodigiose, di cui un
giorno ti parlerò, con cui veramente si può dirigere il corso della natura. Ma guai se
esse cadessero nelle mani di uomini che le usassero per estendere il loro potere
terreno e saziare la loro brama di possesso. Mi dicono che nel Cataio un saggio ha
miscelato una polvere che può produrre a contatto col fuoco, un grande rombo e una
gran fiamma, distruggendo tutte le cose per braccia e braccia intorno. Mirabile
artificio, se venisse usato per deviare il corso dei fiumi o frantumare la roccia là
dove vi sia da dissodare il terreno. Ma se qualcuno la usasse per recar nocumento ai
propri nemici?”
“Forse sarebbe bene, se fossero nemici del popolo di Dio,” disse devotamente
Nicola.
“Forse,” ammise Guglielmo. “Ma chi è oggi il nemico del popolo di Dio?
Ludovico imperatore o Giovanni papa?”
“Oh mio Signore!” disse tutto spaventato Nicola, “non vorrei proprio decidere
da solo una cosa tanto dolorosa!”
“Vedi?” disse Guglielmo. “Talora è bene che certi segreti restino ancora
coperti da discorsi occulti. I segreti della natura non si trasportano in pelli di capra o
di pecora. Aristotele dice nel libro dei segreti che a comunicar troppi arcani della
natura e dell'arte si infrange un sigillo celeste e che molti mali potrebbero seguirne. Il
che non vuol dire che i segreti non debbano essere svelati, ma che compete ai
sapienti decidere quando e come.”
“Per cui è bene che in luoghi come questo,” disse Nicola, “non tutti i libri
siano alla portata di tutti.”
“Questa è un'altra storia,” disse Guglielmo. “Si può peccare per eccesso di
loquacità e per eccesso di reticenza. Io non volevo dire che occorre nascondere le
fonti della scienza. Questo mi pare anzi un gran male. Volevo dire che, trattando di
arcani da cui può nascere sia il bene che il male, il sapiente ha diritto e dovere di
usare un linguaggio oscuro, comprensibile solo ai suoi simili. La via della scienza è
difficile ed è difficile distinguervi il bene dal male. E spesso i sapienti dei tempi
nuovi sono solo nani sulle spalle di nani.”

L'amabile conversazione col mio maestro doveva aver posto Nicola in vena di
confidenze. Pertanto ammiccò a Guglielmo (come a dire: io e te ci intendiamo perché
parliamo delle stesse cose) e alluse: “Però laggiù,” e accennò all'Edificio, “i segreti
della scienza sono ben difesi da opere di magìa...”
“Sì?” disse Guglielmo ostentando indifferenza. “Porte sbarrate, divieti severi,
minacce, immagino.”
“Oh no, di più...”
“Cosa per esempio?”
“Ecco, io non so con esattezza, io mi occupo di vetri e non di libri, ma
nell'abbazia circolano storie... strane...”
“Di che genere?”
“Strane. Diciamo, di un monaco che nottetempo ha voluto avventurarsi in
biblioteca, per cercare qualcosa che Malachia non aveva voluto dargli, e ha visto
serpenti, uomini senza testa, e uomini con due teste. Per poco non usciva pazzo dal
labirinto...”
“Perché parli di magìa e non di apparizioni diaboliche?”
“Perché anche se sono un povero maestro vetraio non sono così sprovveduto. Il
diavolo (Dio ci salvi!) non tenta un monaco con serpenti e uomini bicefali. Se mai
con visioni lascive, come coi padri del deserto. E poi, se è male mettere mano su certi
libri, perché il diavolo dovrebbe distogliere un monaco dal commettere il male?”
“Mi sembra un buon entimema,” ammise il mio maestro.
“E infine, quando aggiustavo le vetrate nell'ospedale, mi sono divertito a
sfogliare alcuni dei libri di Severino. C'era un libro di segreti scritto credo da Alberto
Magno; fui attratto da alcune miniature curiose, e lessi delle pagine sul modo in cui
puoi ungere lo stoppino di una lampada a olio, e i suffumigi che ne provengono
procurano visioni. Avrai notato, o meglio non avrai ancora notato perché non hai
ancora passato una notte all'abbazia, che durante le ore buie il piano superiore
dell'Edificio è illuminato. Dalle vetrate, in certi punti, traspare una luce fievole. Molti
si son chiesti cosa sia, e si è parlato di fuochi fatui, o delle anime dei bibliotecari
monaci trapassati che tornano a visitare il loro regno. Molti qui ci credono. Io penso
che siano lampade preparate per le visioni. Sai, se prendi il grasso dell'orecchio di un
cane e ne ungi uno stoppino, chi respira il fumo di quella lampada crederà di avere
una testa di cane, e se avrà qualcuno accanto lo vedrà con testa di cane. E c'è un altro
unguento che fa sì che coloro che girano intorno alla lampada si sentano grandi come
elefanti. E con gli occhi di un pipistrello e di due pesci di cui non ricordo il nome, e il
fiele di un lupo, fai uno stoppino che bruciando ti farà vedere gli animali di cui hai
preso il grasso. E con la coda di lucertola fai vedere tutte le cose intorno come
d'argento, e con il grasso di un serpente nero e un frammento di lenzuolo funebre, la
stanza apparirà piena di serpenti. Io lo so. Qualcuno nella biblioteca è molto astuto...”
“Ma non potrebbero essere le anime dei bibliotecari trapassati che fanno queste
magie?”
Nicola ristette perplesso e inquieto: “A questo non avevo pensato. Può darsi.
Dio ci protegga. E' tardi, vespro è già iniziato. Addio.” E si diresse verso la chiesa.

Proseguimmo lungo il lato sud: a destra l'albergo dei pellegrini e la sala
capitolare col giardino, a sinistra i frantoi, il mulino, i granai, le cantine, la casa dei
novizi. E tutti che si affrettavano verso la chiesa.
“Cosa pensate di quello che ha detto Nicola?” chiesi.
“Non so. Nella biblioteca accade qualcosa, e non credo siano le anime dei
bibliotecari trapassati...”
“Perché?”
“Perché immagino siano stati così virtuosi che oggi se ne stanno nel regno dei
cieli a contemplare il volto della divinità, se questa risposta ti può soddisfare. Quanto
alle lampade, se ci sono le vedremo. E quanto agli unguenti di cui ci parlava il nostro
vetraio, ci sono modi più facili per procurare visioni, e Severino li conosce molto
bene, te ne sei accorto oggi. E' certo che nell'abbazia non si vuole che si penetri la
notte in biblioteca e che molti invece hanno tentato o tentano di farlo.”
“E il nostro delitto ha a che fare con questa storia?”
“Delitto? Più ci penso e più mi convinco che Adelmo si è ucciso.”
“E perché?”
“Ti ricordi stamane quando ho notato il deposito dello strame? Mentre
salivamo il tornante dominato dal torrione orientale avevo notato in quel punto i
segni lasciati da una frana: ovvero, una parte di terreno, più o meno là dove si
ammassa lo strame, era franata rotolando sin sotto il torrione. Ed ecco perché questa
sera, quando abbiamo guardato dall'alto, lo strame ci è apparso poco coperto di neve,
ovvero appena coperto dall'ultima di ieri, non da quella dei giorni scorsi. Quanto al
cadavere di Adelmo, l'Abate ci ha detto che era lacerato dalle rocce, e sotto il
torrione orientale, appena la costruzione finisce a strapiombo, crescono pini. Le rocce
sono invece proprio nel punto in cui la parete del muro finisce, formando come una
sorta di gradino, e dopo inizia la calata dello strame.”
“E allora?”
“E allora pensa se non sia più... come dire?... meno dispendioso per la nostra
mente pensare che Adelmo, per ragioni ancora da appurare, si sia gettato sponte sua
dal parapetto del muro, sia rimbalzato sulle rocce e, morto o ferito che fosse, sia
precipitato nello strame. Poi la frana, dovuta all'uragano di quella sera, ha fatto
scivolare e lo strame e parte del terreno e il corpo del poveretto sotto il torrione
orientale.”
“Perché dite che è una soluzione meno dispendiosa per la nostra mente?”
“Caro Adso, non occorre moltiplicare le spiegazioni e le cause senza che se ne
abbia una stretta necessità. Se Adelmo è caduto dal torrione orientale bisogna che sia
penetrato in biblioteca, che qualcuno lo abbia colpito prima perché non opponesse
resistenza, che abbia trovato il modo di salire con un corpo esanime sulle spalle sino
alla finestra, che l'abbia aperta e abbia precipitato giù lo sciagurato. Con la mia
ipotesi ci bastano invece Adelmo, la sua volontà, e una frana. Tutto si spiega
utilizzando un minor numero di cause.”
“Ma perché si sarebbe ucciso?”
“Ma perché lo avrebbero ucciso? In ogni caso occorre trovare delle ragioni. E
che ce ne siano mi sembra indubbio. Nell'Edificio si respira aria di reticenza, tutti ci

tacciono qualcosa. Per intanto abbiamo già raccolto alcune insinuazioni, assai vaghe
in verità, su qualche strano rapporto che intercorreva tra Adelmo e Berengario. Vuol
dire che terremo d'occhio l'aiuto bibliotecario.”
Mentre così si parlava, l'ufficio dei vespri era terminato. I servi tornavano alle
loro mansioni prima di ritirarsi per la cena, i monaci si avviavano al refettorio. Il
cielo era ormai buio e stava iniziando a nevicare. Una neve leggera, a piccoli fiocchi
soffici, che avrebbe continuato, credo, per gran parte della notte, perché il mattino
seguente tutto il pianoro sarebbe stato coperto da una coltre candida, come dirò.
Io avevo fame e accolsi con sollievo l'idea di andare a mensa.

Primo giorno

Compieta
Dove Guglielmo e Adso godono della lieta ospitalità dell'Abate
e della corrucciata conversazione di Jorge

Il refettorio era illuminato da grandi torce. I monaci sedevano lungo una fila di
tavole, dominata dal tavolo dell'Abate, posto perpendicolarmente a essi su una vasta
pedana. Dalla parte opposta un pulpito, su cui aveva già preso posto il monaco che
avrebbe fatto la lettura durante la cena. L'Abate ci attendeva presso una fontanella
con un panno bianco per asciugarci le mani dopo il lavabo, giusta i consigli
antichissimi di san Pacomio.
L'Abate invitò Guglielmo alla sua tavola e disse che per quella sera, dato che
ero anch'io ospite fresco, avrei goduto dello stesso privilegio, anche se ero un novizio
benedettino. I giorni seguenti, mi disse paternamente, avrei potuto sedermi a tavola
coi monaci, o se il mio maestro mi avesse affidato qualche incarico, passare prima o
dopo i pasti in cucina, dove i cuochi si sarebbero presi cura di me.
I monaci stavano ora in piedi ai tavoli, immobili col cappuccio abbassato sul
viso e le mani sotto lo scapolare. L'Abate si appressò alla sua tavola e pronunciò il
Benedicite. Il cantore dal pulpito intonò Edent pauperes. L'Abate diede la sua
benedizione e ciascuno si sedette.
La regola del nostro fondatore prevede un desinare assai parco, ma lascia
all'Abate decidere di quanto cibo abbiano effettivamente bisogno i monaci. D'altra
parte ormai nelle nostre abbazie si indulge maggiormente ai piaceri della tavola. Non
parlo di quelle che, purtroppo, si sono trasformate in covi di ghiottoni; ma anche
quelle ispirate a criteri di penitenza e di virtù forniscono ai monaci, intenti quasi
sempre a gravosi lavori dell'intelletto, un nutrimento non molle ma robusto. D'altro
canto la mensa dell'Abate è sempre privilegiata, anche perché non di rado vi seggono
degli ospiti di riguardo, e le abbazie sono orgogliose dei prodotti della loro terra e
delle loro stalle, e della perizia dei loro cucinieri.
Il pasto dei monaci si svolse in silenzio, come di costume, gli uni comunicando
agli altri con il nostro consueto alfabeto delle dita. I novizi e i monaci più giovani
venivano serviti per primi, subito dopo che i piatti destinati a tutti erano passati dalla
mensa dell'Abate.
Alla tavola dell'Abate sedevano con noi Malachia, il cellario e i due monaci
più anziani, Jorge da Burgos, il vegliardo cieco che avevo già conosciuto nello
scriptorium e il vecchissimo Alinardo da Grottaferrata: quasi centenario, claudicante
e d'aspetto fragile, e - mi parve - assente di spirito. Ci disse di lui l'Abate che, novizio
già in quella abbazia, sempre vi aveva vissuto e ne ricordava almeno ottant'anni di
vicende. L'Abate ci disse queste cose sottovoce all'inizio, perché in seguito ci si

attenne all'uso del nostro ordine e si seguì in silenzio la lettura. Ma, come dissi, alla
tavola dell'Abate ci si prendevano alcune licenze, e ci avvenne di lodare i piatti che ci
furono offerti, mentre l'Abate celebrava le qualità del suo olio, o del suo vino. Anzi
una volta, mescendoci da bere, ci ricordò quei brani della regola in cui il santo
fondatore aveva osservato che certo il vino non conviene ai monaci, ma poiché non si
possono persuadere i monaci dei tempi nostri a non bere, che almeno non bevano
sino alla sazietà, perché il vino spinge all'apostasia anche i saggi, come ricorda
l'Ecclesiaste. Benedetto diceva “ai tempi nostri” e si riferiva ai suoi, ormai
lontanissimi: figuriamoci ai tempi in cui cenavamo all'abbazia, dopo tanto
decadimento di costumi (e non parlo dei tempi miei, in cui ora scrivo, se non che qui
a Melk si indulge maggiormente alla birra!): insomma, si bevette senza esagerare ma
non senza gusto.
Mangiammo carni allo spiedo, dei maiali appena uccisi, e mi avvidi che per
altri cibi non si usava grasso di animali né olio di ravizzone, ma del buon olio d'oliva,
che veniva da terreni che l'abbazia possedeva a piedi del monte verso il mare.
L'Abate ci fece gustare (riservato alla sua mensa) quel pollo che avevo visto
preparare in cucina. Notai che, cosa assai rara, egli disponeva anche di una forchetta
di metallo, che nella forma mi ricordava le lenti del mio maestro: uomo di nobile
estrazione il nostro ospite non voleva lordarsi le mani col cibo, e ci offrì anzi il suo
strumento almeno per prendete le carni dal piatto grande e porle nelle nostre ciotole.
Io rifiutai, ma vidi che Guglielmo accettò di buon grado e si servì con disinvoltura di
quell'arnese da signori, forse per non provare all'Abate che i francescani erano
persone di scarsa educazione e di estrazione umilissima.
Entusiasta com'ero per tutti quei buoni cibi (dopo alcuni giorni di viaggio in
cui ci eravamo nutriti come potevamo), mi ero distratto dal corso della lettura che
intanto devotamente proseguiva. Vi fui richiamato da un vigoroso grugnito d'assenso
di Jorge, e mi avvidi che si era al punto in cui veniva sempre letto un capitolo della
Regola. Mi resi conto del perché Jorge fosse tanto soddisfatto, dopo averlo ascoltato
nel pomeriggio. Diceva infatti il lettore: “Imitiamo l'esempio del profeta che dice: ho
deciso, veglierò sul mio cammino per non peccare con la mia lingua, ho posto un
bavaglio alla mia bocca, sono ammutolito umiliandomi, mi sono astenuto dal parlare
anche di cose oneste. E se in questo passo il profeta ci insegna che talvolta per amore
del silenzio ci si dovrebbe astenere persino dai discorsi leciti, quanto di più dobbiamo
astenerci dai discorsi illeciti per evitare la pena di questo peccato!” E poi proseguiva:
“Ma le volgarità, le scempiaggini e le buffonerie noi le condanniamo alla reclusione
perpetua, in ogni luogo, e non permettiamo che il discepolo apra la bocca per fare
discorsi di tal fatta.”
“E questo valga per i marginalia di cui si diceva oggi,” non si trattenne dal
commentare Jorge a bassa voce. “Giovanni Boccadoro ha detto che Cristo non ha
mai riso.”
“Nulla nella sua natura umana lo vietava,” osservò Guglielmo, “perché il riso,
come insegnano i teologi, è proprio dell'uomo.”
“Forte potuit sed non legitur eo usus fuisse,” disse recisamente Jorge, citando
Pietro Cantore.

“Manduca, jam coctum est,” sussurrò Guglielmo.
“Cosa?” chiese Jorge, che credeva che egli alludesse a qualche cibo che gli
veniva porto.
“Sono le parole che secondo Ambrogio furono pronunziate da san Lorenzo
sulla graticola, quando invitò i carnefici a girarlo dall'altra parte, come ricorda anche
Prudenzio nel Peristephanon,” disse Guglielmo con l'aria di un santo. “San Lorenzo
sapeva dunque ridere e dir cose ridicole, sia pure per umiliare i propri nemici.”
“Il che dimostra che il riso è cosa assai vicina alla morte e alla corruzione del
corpo,” ribatté in un ringhio Jorge, e devo ammettere che si comportò da buon loico.
A quel punto l'Abate ci invitò bonariamente al silenzio. La cena peraltro stava
terminando. L'Abate si alzò e presentò Guglielmo ai monaci. Ne lodò la saggezza, ne
palesò la fama, e avvertì che era stato pregato di investigare sulla morte di Adelmo,
invitando i monaci a rispondere alle sue domande e ad avvertire i loro sottoposti, per
tutta l'abbazia, a fare altrettanto. E a facilitargli le ricerche, purché, aggiunse, le sue
richieste non contravvenissero alle regole del monastero. Nel qual caso si sarebbe
dovuto ricorrere alla sua autorizzazione.
Finita la cena i monaci si disposero ad avviarsi al coro per l'ufficio di
compieta. Si calarono di nuovo il cappuccio sul viso e si allinearono davanti alla
porta, in stazione. Poi si mossero in lunga fila, attraversando il cimitero ed entrando
nel coro dal portale settentrionale.
Ci avviammo con l'Abate.”A quest'ora si chiudono le porte dell'Edificio?”
domandò Guglielmo.
“Appena i servi avranno pulito il refettorio e le cucine, il bibliotecario stesso
chiuderà tutte le porte, sprangandole dall'interno.”
“Dall'interno? E lui da dove esce?”
L'Abate fissò Guglielmo per un attimo, serio in volto: “Certo non dorme in
cucina,” disse bruscamente. E affrettò il passo.
“Bene bene,” mi sussurrò Guglielmo, “dunque esiste un'altra entrata, ma noi
non la dobbiamo conoscere.” Io sorrisi tutto fiero della sua deduzione, ed egli mi
rimbrottò: “E non ridere. Hai visto che entro queste mura il riso non gode di buona
reputazione.”
Entrammo nel coro. Una sola lampada ardeva, su un robusto tripode di bronzo,
alto come due uomini. I monaci si posero negli stalli in silenzio, mentre il lettore
leggeva un passaggio di una omelia di san Gregorio.
Poi l'Abate fece un segno e il cantore intonò Tu autem Domine miserere nobis.
L'Abate rispose Adjutorium nostrum in nomine Domini e tutti fecero coro con Qui
fecit coelum et terram. Quindi iniziò il canto dei salmi: Quando invoco rispondimi o
Dio della mia giustizia; Ti ringrazierò Signore con tutto il mio cuore; Su benedite il
Signore, servi tutti del Signore. Noi non ci eravamo posti negli stalli, e ci eravamo
ritratti nella navata principale. Fu di lì che scorgemmo improvvisamente Malachia
emergere dal buio di una cappella laterale.
“Tieni d'occhio quel punto,” mi disse Guglielmo. “Potrebbe esserci un
passaggio che porta all'Edificio.”
“Sotto il cimitero?”

“E perché no? Anzi, ripensandoci, ci dovrà essere da qualche parte un ossario,
è impossibile che da secoli seppelliscano tutti i monaci in quel lembo di terra.”
“Ma volete veramente entrare di notte in biblioteca?” domandai atterrito.
“Dove ci sono i monaci defunti e i serpenti e le luci misteriose, mio buon
Adso? No, ragazzo. Ci pensavo oggi, e non per curiosità ma perché mi ponevo il
problema di come fosse morto Adelmo. Ora, come ti ho detto, propendo per una
spiegazione più logica, e tutto sommato vorrei rispettare le usanze di questo luogo.”
“Allora perché volete sapere?”
“Perché la scienza non consiste solo nel sapere quello che si deve o si può fare,
ma anche nel sapere quello che si potrebbe fare e che magari non si deve fare. Ecco
perché oggi dicevo al maestro vetraio che il sapiente deve in qualche modo celare i
segreti che scopre, perché altri non ne facciano cattivo uso, ma bisogna scoprirli, e
questa biblioteca mi pare piuttosto un luogo dove i segreti rimangono coperti.”
Con queste parole si avviò fuori della chiesa, perché l'ufficio era terminato.
Eravamo entrambi molto stanchi e andammo nella nostra cella. Io mi rannicchiai in
quello che Guglielmo chiamò scherzosamente il mio “loculo” e mi addormentai
subito.

Secondo giorno

Secondo giorno

Mattutino
Dove poche ore di mistica felicità sono interrotte
da un sanguinosissimo evento

Simbolo talora del demonio, talora del Cristo risorto, nessun animale è più
infido del gallo. L'ordine nostro ne conobbe di infingardi, che non cantavano al levar
del sole. E d'altra parte, specie nelle giornate invernali, l'ufficio di mattutino ha luogo
quando ancora la notte è piena e la natura tutta addormentata, perché il monaco deve
alzarsi nell'oscurità e a lungo nell'oscurità pregare attendendo il giorno e illuminando
le tenebre con la fiamma della devozione. Perciò saggiamente la consuetudine
predispose dei veglianti che non si coricassero con i confratelli, ma trascorressero la
notte recitando ritmicamente quel numero esatto di salmi che desse loro la misura del
tempo trascorso, così che, allo scadere delle ore votate al sonno degli altri, agli altri
dessero il segno della veglia.
Pertanto quella notte fummo svegliati da coloro che percorrevano il dormitorio
e la casa dei pellegrini suonando una campanella, mentre uno andava di cella in cella
gridando il Benedicamus Domino a cui ciascuno rispondeva Deo gratias.
Guglielmo e io ci attenemmo all'uso benedettino: in meno di mezz'ora ci
apprestammo ad affrontate la nuova giornata, quindi scendemmo in coro dove i
monaci attendevano prostrati a terra, recitando i primi quindici salmi, sino a che non
entrarono i novizi condotti dal loro maestro. Quindi ciascuno si assise nel proprio
stallo e il coro intonò Domine labia mea aperies et os meum annuntiabit laudem
tuam. Il grido salì verso le volte della chiesa come la supplica di un fanciullo. Due
monaci salirono al pulpito e diedero voce al salmo novantaquattro, Venite exultemus,
a cui seguirono gli altri prescritti. E io provai l'ardore di una fede rinnovata.
I monaci erano negli stalli, sessanta figure rese uguali dal saio e dal cappuccio,
sessanta ombre a mala pena illuminate dal fuoco del gran tripode, sessanta voci
intese alle lodi dell'Altissimo. E udendo questo commovente concento, vestibolo alle
delizie del paradiso, mi chiesi se davvero l'abbazia fosse luogo di misteri celati, di
illeciti tentativi di svelarli, e di cupe minacce. Perché essa invece ora mi appariva
come ricettacolo di santi, cenacolo di virtù, reliquiario di sapienza, arca di prudenza,
torre di saggezza, recinto di mansuetudine, bastione di fortezza, turibolo di santità.
Dopo sei salmi iniziò la lettura della sacra scrittura. Alcuni monaci
ciondolavano per il sonno e uno dei veglianti della notte si aggirava tra gli stalli con
una piccola lampada per ridestare chi si fosse addormentato. Se qualcuno veniva
sorpreso in preda a sopore, per penitenza prendeva la lampada e continuava il giro di
controllo. Quindi riprese il canto di altri sei salmi. Poi l'Abate diede la sua
benedizione, l'ebdomadario disse le preghiere, tutti si inchinarono verso l'altare in un

minuto di raccoglimento, di cui nessuno, che non abbia vissuto queste ore di mistico
ardore e di intensissima pace interiore, può comprendere la dolcezza. Infine, il
cappuccio di nuovo sul viso, tutti si sedettero e intonarono solennemente il Te Deum.
Anch'io lodai il Signore perché mi aveva liberato dai miei dubbi affrancandomi dal
senso di disagio in cui la prima giornata all'abbazia mi aveva gettato. Siamo esseri
fragili, mi dissi, anche tra questi monaci dotti e devoti il maligno fa circolare piccole
invidie, sottili inimicizie, ma si tratta di fumo che si dirada al vento impetuoso della
fede, appena tutti si riuniscono nel nome del Padre e Cristo scende ancora tra loro.
Tra mattutino e laudi il monaco non torna in cella, anche se la notte è ancora
fonda. I novizi seguirono il loro maestro nella sala capitolare a studiare i salmi,
alcuni dei monaci restarono in chiesa ad accudire agli arredi sacri, i più
passeggiarono meditando in silenzio nel chiostro, e così facemmo Guglielmo e io. I
servi dormivano ancora e continuavano a dormire quando, il cielo ancora scuro,
ritornammo nel coro per le laudi.
Ricominciò il canto dei salmi, e uno in particolare, di quelli previsti per il
lunedì, mi ripiombò nei miei primitivi timori: “La colpa si è impadronita dell'empio,
dell'intimo del suo cuore - non v'è timore di Dio negli occhi suoi - agisce con frode al
suo cospetto - in modo che la sua lingua diventi odiosa.” Mi parve di cattivo presagio
che la regola avesse prescritto proprio per quel giorno un ammonimento così
terribile. Né calmò i miei palpiti di inquietudine, dopo i salmi di lode, la consueta
lettura dell'Apocalisse, e mi tornarono alla mente le figure del portale che mi avevano
tanto soggiogato il cuore e lo sguardo il giorno prima. Ma dopo il responsorio, l'inno
e il versetto, quando stava iniziando il cantico del vangelo, scorsi dietro alle finestre
del coro, proprio sopra all'altare, un chiarore pallido che già faceva rilucere le vetrate
dei loro diversi colori, sino ad allora mortificati dalla tenebra. Non era ancora
l'aurora, che avrebbe trionfato durante prima, proprio mentre avremmo cantato Deus
qui est sanctorum splendor mirabilis e Iam lucis orto sidere. Era appena il primo
flebile annuncio dell'alba invernale, ma fu abbastanza, e fu abbastanza a rinfrancarmi
il cuore la lieve penombra che nella navata ora stava sostituendo il buio notturno.
Cantavamo le parole del libro divino e, mentre testimoniavamo del Verbo
venuto a illuminare le genti, mi parve che l'astro diurno in tutto il suo fulgore stesse
invadendo il tempio. La luce, ancora assente, mi parve rilucere nelle parole del
cantico, giglio mistico che si schiudeva odoroso tra le crociere delle volte. “Grazie o
Signore per questo momento di gaudio inenarrabile,” pregai silenziosamente, e dissi
al mio cuore “e tu stolto di che temi?”
All'improvviso alcuni clamori si levavano dalla parte del portale settentrionale.
Mi domandai come mai i servi, preparandosi al lavoro, disturbassero così le sacre
funzioni. In quel punto entrarono tre porcai, col terrore sul viso, e si appressarono
all'Abate sussurrandogli qualcosa. L'Abate dapprima li calmò con un gesto, come se
non volesse interrompere l'ufficio: ma altri servi entrarono, le grida si fecero più
forti: “E' un uomo, un uomo morto!” diceva qualcuno, e altri: “Un monaco, non hai
visto i calzari?”

Gli oranti tacquero, l'Abate uscì precipitosamente, facendo cenno al cellario
che lo seguisse. Guglielmo andò dietro a loro, ma ormai anche gli altri monaci
abbandonavano i loro stalli e si precipitavano fuori.
Il cielo era ora chiaro, e la neve per terra rendeva ancora più luminoso il
pianoro. Sul retro del coro, davanti agli stabbi, dove dal giorno innanzi troneggiava il
grande recipiente col sangue dei maiali, uno strano oggetto di forma quasi cruciforme
spuntava dal bordo dell'orcio, come fossero due pali infitti al suolo, da ricoprire di
stracci per spaventare gli uccelli.
Erano invece due gambe umane, le gambe di un uomo ficcato a testa in giù nel
vaso di sangue.
L'Abate ordinò che si traesse dal liquido infame il cadavere (perché purtroppo
nessuna persona viva avrebbe potuto restare in quella oscena posizione). I porcai
esitanti si appressarono al bordo e bruttandosi di sangue ne trassero la povera cosa
sanguinolenta. Come mi era stato detto, rimestato a dovere subito dopo esser stato
versato, e lasciato al freddo, il sangue non si era raggrumato, ma lo strato che
ricopriva il cadavere tendeva ora a solidificarsi, ne inzuppava le vesti, ne rendeva il
volto irriconoscibile. Si appressò un servo con un secchio di acqua e ne gettò sul
volto a quella misera spoglia. Qualcun altro si chinò con un panno a pulirne i
lineamenti. E apparve ai nostri occhi il volto bianco di Venanzio da Salvemec, il
sapiente di cose greche con cui avevamo discorso nel pomeriggio davanti ai codici di
Adelmo.
“Forse Adelmo si è suicidato,” disse Guglielmo fissando quel volto, “ma non
certo costui, né si può pensare che si sia issato per accidente sino al bordo dell'orcio e
sia caduto per errore.”
L'Abate gli si appressò: “Frate Guglielmo, come vedete qualcosa accade
all'abbazia, qualcosa che richiede tutta la vostra saggezza. Ma vi scongiuro, agite
presto!”
“Era presente in coro durante l'ufficio?” domandò Guglielmo additando il
cadavere.
“No,” disse l'Abate.”Avevo notato che il suo stallo era vuoto.”
“Nessun altro era assente?”
“Non mi pare. Non ho notato nulla.”
Guglielmo esitò prima di formulare la nuova domanda, e la fece in un sussurro,
attento che gli altri non udissero: “Berengario era al suo posto?”
L'Abate lo guardò con inquieta ammirazione, quasi a significare che egli fosse
colpito al vedere il mio maestro nutrire un sospetto che egli stesso aveva per un
istante nutrito, ma per più comprensibili ragioni. Poi disse rapido: “C'era, sta in prima
fila, quasi alla mia destra.”
“Naturalmente,” disse Guglielmo, “tutto questo non significa nulla. Non credo
che nessuno per entrare in coro sia passato dietro all'abside, e quindi il cadavere
poteva già essere qui da varie ore, almeno da dopo che si era andati tutti a dormire.”
“Certo, i primi servi si alzano con l'alba e per questo l'hanno scoperto solo
ora.”

Guglielmo si chinò sul cadavere, come se fosse uso a trattare corpi morti.
Intinse il panno che giaceva accanto nell'acqua del secchio e deterse meglio il viso di
Venanzio. Frattanto gli altri monaci si affollavano spaventati, formando un cerchio
vociante a cui l'Abate stava imponendo il silenzio. Tra di loro si fece strada Severino,
a cui era affidata la cura dei corpi dell'abbazia, e si chinò presso il mio maestro. Io,
per udire il loro dialogo, e per aiutare Guglielmo che aveva bisogno di aver un nuovo
panno pulito intriso nell'acqua, mi unii a loro, superando il mio terrore e il mio
disgusto.
“Hai mai visto un annegato?” chiese Guglielmo.
“Molte volte,” disse Severino.”E se indovino quello che vuoi intendere, non
hanno questo volto, i loro lineamenti sono gonfi.”
“Allora l'uomo era già morto quando qualcuno lo ha buttato nella giara.”
“Perché avrebbe dovuto far questo?”
“Perché avrebbe dovuto ucciderlo? Siamo di fronte all'opera di una mente
distorta. Ma ora occorre vedere se ci sono ferite o contusioni sul corpo. Propongo di
portarlo nei balnea, di spogliarlo, lavarlo ed esaminarlo. Ti raggiungerò presto.”
E mentre Severino, ricevuta licenza dall'Abate, faceva trasportare il corpo dai
porcai, il mio maestro chiese che i monaci fossero fatti rientrare in coro seguendo la
strada da cui erano venuti, e che i servi si ritirassero nello stesso modo, in modo che
lo spiazzo rimanesse deserto. L'Abate non gli chiese il perché di questo suo desiderio
e lo accontentò. Rimanemmo così soli, accanto all'orcio dal quale il sangue aveva
debordato durante la macabra operazione di ricupero, la neve intorno tutta rossa,
sciolta in più punti dall'acqua che era stata sparsa, e una gran chiazza scura dove il
cadavere era stato disteso.
“Un bel pasticcio,” disse Guglielmo accennando al gioco complesso di orme
lasciato tutto intorno dai monaci e dai servi. “La neve, caro Adso, è una ammirevole
pergamena sulla quale i corpi degli uomini lasciano scritture leggibilissime. Ma
questo è un palinsesto mal raschiato e forse non ci leggeremo nulla di interessante.
Da qui alla chiesa, è stato un gran accorrere di monaci, da qui allo stabbio e alle stalle
sono venuti i servi a frotte. L'unico spazio intatto è quello che va dagli stabbi
all'Edificio. Vediamo se troviamo qualcosa di interessante.”
“Ma cosa vorreste trovare?” chiesi.
“Se non si è buttato da solo nel recipiente, qualcuno ve lo ha portato,
immagino già morto. E chi trasporta il corpo di un altro lascia tracce profonde nella
neve. E allora cerca se trovi qui intorno delle tracce che ti paiano diverse da quelle
lasciate da questi monaci vociferatori che ci hanno rovinato la nostra pergamena.”
Così facemmo. E dico subito che fui io, Dio mi salvi dalla vanità, che scoprii
qualcosa tra il recipiente e l'Edificio. Erano impronte di piedi umani, abbastanza
fonde, in una zona in cui nessuno era ancora passato e, come notò subito il mio
maestro, più lievi di quelle lasciate dai monaci e dai servi, segno che altra neve vi era
caduta, e quindi erano state lasciate tempo addietro. Ma ciò che più ci parve degno di
interesse, era che tra quelle impronte si frammischiava una traccia più continua,
come di qualcosa trascinato da chi aveva lasciato le impronte. In breve, una scia che

andava dalla giara alla porta del refettorio, sul lato dell'Edificio che stava tra la torre
meridionale e quella orientale.
“Refettorio, scriptorium, biblioteca,” disse Guglielmo. “Ancora una volta la
biblioteca. Venanzio è morto nell'Edificio, e più probabilmente nella biblioteca.”
“E perché proprio nella biblioteca?”
“Cerco di mettermi nei panni dell'assassino. Se Venanzio fosse morto, ucciso,
nel refettorio, nella cucina o nello scriptorium, perché non lasciarlo là? Ma se è
morto nella biblioteca occorreva trasportarlo altrove, sia perché nella biblioteca non
sarebbe mai stato scoperto (e forse all'assassino interessava proprio che fosse
scoperto), sia perché l'assassino probabilmente non vuole che l'attenzione si concentri
sulla biblioteca.”
“E perché all'assassino poteva interessare che fosse scoperto?”
“Non so, faccio delle ipotesi. Chi ti dice che l'assassino abbia ucciso Venanzio
perché odiava Venanzio? Potrebbe averlo ucciso, in luogo di chiunque altro, per
lasciare un segno, per significare qualcosa d'altro.”
“Omnis mundi creatura, quasi liber et scriptura...” mormorai. “Ma di che segno
si tratterebbe?”
“Questo è ciò che non so. Ma non dimentichiamo che ci sono anche segni che
sembrano tali e invece sono privi di senso, come blitiri o bu-ba-baff...”
“Sarebbe atroce,” dissi, “uccidere un uomo per dire bu-ba-baff!”
“Sarebbe atroce,” commentò Guglielmo, “uccidere un uomo anche per dire
Credo in unum Deum...”
In quel momento fummo raggiunti da Severino. Il cadavere era stato lavato ed
esaminato con cura. Nessuna ferita, nessuna contusione sul capo. Morto come per
incanto.
“Come per castigo divino?” chiese Guglielmo.
“Forse,” disse Severino.
“O per veleno?”
Severino esitò. “Forse, anche.”
“Hai veleni nel laboratorio?” chiese Guglielmo mentre ci avviavamo verso
l'ospedale.
“Anche. Ma dipende da cosa intendi per veleno. Ci sono sostanze che in
piccole dosi sono salutari e in dosi eccessive procurano la morte. Come ogni buon
erborista ne conservo, e le uso con discrezione. Nel mio orto coltivo, per esempio, la
valeriana. Poche gocce in un infuso di altre erbe calmano il cuore che batte
disordinatamente. Una dose esagerata provoca torpore e morte.”
“E non hai notato sul cadavere i segni di un veleno particolare?”
“Nessuno. Ma molti veleni non lasciano tracce.”
Eravamo giunti all'ospedale. Il corpo di Venanzio, lavato nei balnea, era stato
quivi trasportato e giaceva sul gran tavolo nel laboratorio di Severino: alambicchi e
altri strumenti di vetro e coccio mi fecero pensare (ma ne sapevo solo per racconti
indiretti) alla bottega di un alchimista. Su una lunga scaffalatura lungo il muro
esterno, si stendeva una vasta serie di ampolle, brocche, vasi, pieni di sostanze di
diversi colori.

“Una bella collezione di semplici,” disse Guglielmo. “Tutti prodotti del vostro
giardino?”
“No,” disse Severino, “molte sostanze, rare e che non crescono in queste zone,
mi sono state portate lungo gli anni da monaci provenienti da ogni parte del mondo.
Ho anche cose preziose e introvabili, frammiste a sostanze che è facile ottenere dalla
vegetazione di questi luoghi. Vedi... alghaliga pesto, proviene dal Cataio, e lo ebbi da
un sapiente arabo. Aloe socoltrino, viene dalle Indie, ottimo cicatrizzante. Ariento
vivo, risuscita i morti, o per meglio dire, risveglia coloro che han perso i sensi.
Arsenacho: pericolosissimo, veleno mortale per chi lo ingerisce. Boracie, pianta
buona per i polmoni malati. Bettonica, buona per le fratture del capo. Masticie:
raffrena i flussi polmonari e i catarri molesti. Mirra...”
“Quella dei magi?” chiesi.
“Quella dei magi, ma qui buona per prevenire gli aborti, colta da un albero che
si chiama Balsamodendron myrra. E questa è mumia, rarissima, prodotta dalla
decomposizione dei cadaveri mummificati, serve a preparare molti medicamenti
quasi miracolosi. Mandragola officinalis, buona per il sonno...”
“E per suscitare il desiderio della carne,” commentò il mio maestro.
“Dicono, ma qui non la si usa in tal senso, come potete immaginare,” sorrise
Severino.”E guardate questa,” disse prendendo una ampolla, “tuzia, miracolosa per
gli occhi.”
“E cos'è questa?” domandò vivacemente Guglielmo toccando una pietra che
giaceva su uno scaffale.
“Questa? Mi è stata donata tempo fa. Credo che sia lopris amatiti o lapis
ematiti. Pare abbia varie virtù terapeutiche, ma non ho ancora scoperto quali. La
conosci?”
“Sì,” disse Guglielmo, “ma non come medicina.” Trasse dal saio un coltellino
e lo appressò lentamente alla pietra. Come il coltellino, mosso dalla sua mano con
estrema delicatezza, giunse a poca distanza dalla pietra, vidi che la lama compiva un
movimento brusco, come se Guglielmo avesse mosso il polso, che invece aveva
fermissimo. E la lama aderì alla pietra con un lieve rumore di metallo.
“Vedi,” mi disse Guglielmo, “è un magnete.”
“E a che serve?” chiesi.
“A varie cose, di cui ti dirò. Ma per ora vorrei sapere, Severino, se non vi è
nulla qui che potrebbe uccidere un uomo.”
Severino rifletté un istante, troppo direi, data la limpidità della sua risposta:
“Molte cose. Ti ho detto, il limite tra il veleno e la medicina è assai lieve, i greci
chiamavano entrambi pharmacon.”
“E non vi è nulla che vi sia stato sottratto di recente?”
Severino rifletté ancora, poi, quasi soppesando le parole: “Nulla, di recente.”
“E in passato?”
“Chissà. Non ricordo. Sono in questa abbazia da trent'anni e sto all'ospedale da
venticinque.”
“Troppo per una memoria umana,” ammise Guglielmo. Poi, di colpo:
“Parlavamo ieri di piante che possono dare visioni. Quali sono?”

Severino manifestò con gli atti e con l'espressione del viso il vivo desiderio di
evitare quell'argomento: “Dovrei pensarci, sai ho tante sostanze miracolose qui. Ma
parliamo piuttosto di Venanzio. Cosa ne dici?”
“Dovrei pensarci,” rispose Guglielmo.

Secondo giorno

Prima
Dove Bencio da Upsala confida alcune cose, altre ne confida
Berengario da Arundel e Adso apprende cosa sia la vera penitenza

Lo sciagurato incidente aveva sconvolto la vita della comunità. Il trambusto
dovuto al ritrovamento del cadavere aveva interrotto l'ufficio sacro. L'Abate aveva
subito risospinto i monaci nel coro, a pregare per l'anima del loro confratello.
Le voci dei monaci erano rotte. Ci ponemmo in una situazione adatta per
studiare la loro fisionomia quando, secondo la liturgia, il cappuccio non era
abbassato. Vedemmo subito il volto di Berengario. Pallido, contratto, lucido di
sudore. Il giorno precedente avevamo udito due mormorazioni sul suo conto, come di
persona che avesse a che fare in modo particolare con Adelmo; e non era il fatto che i
due, coetanei, fossero amici, ma il tono elusivo di coloro che avevano alluso a questa
amicizia.
Notammo accanto a lui Malachia. Scuro, accigliato, impenetrabile. Accanto a
Malachia, altrettanto impenetrabile il volto del cieco Jorge. Rilevammo invece i
movimenti nervosi di Bencio da Upsala, lo studioso di retorica conosciuto il giorno
innanzi nello scriptorium, e sorprendemmo un rapido sguardo che costui stava
lanciando in direzione di Malachia. “Bencio è nervoso, Berengario è spaventato,”
osservò Guglielmo. “Occorrerà interrogarli subito.”
“Perché?” chiesi ingenuamente.
“Il nostro è un duro mestiere,” disse Guglielmo. “Duro mestiere quello
dell'inquisitore, bisogna battere sui più deboli e nel momento della loro maggiore
debolezza.”
Infatti, appena finito l'ufficio, raggiungemmo Bencio che si stava dirigendo
alla biblioteca. Il giovane sembrò contrariato di sentirsi chiamare da Guglielmo, e
accampò qualche debole pretesto di lavoro. Pareva aver fretta di recarsi allo
scriptorium. Ma il mio maestro gli ricordò che stava svolgendo un'indagine per
mandato dell'Abate, e lo condusse nel chiostro. Ci sedemmo sul parapetto interno, tra
due colonne. Bencio attendeva che Guglielmo parlasse, guardando a tratti verso
l'Edificio.
“Allora,” domandò Guglielmo, “cosa si disse quel giorno che foste a discutere
dei marginalia di Adelmo, tu, Berengario, Venanzio, Malachia e Jorge?”
“Lo avete udito ieri. Jorge osservava che non è lecito ornare di immagini
ridicole i libri che contengono la verità. E Venanzio osservò che lo stesso Aristotele
aveva parlato delle arguzie e dei giochi di parole, come strumenti per scoprire meglio
la verità, e che pertanto il riso non doveva essere cosa cattiva se poteva farsi veicolo
di verità. Jorge osservò che, per quanto ricordava, Aristotele aveva parlato di queste

cose nel libro della Poetica e a proposito delle metafore. Che già si trattava di due
circostanze inquietanti, primo perché il libro della Poetica, rimasto ignoto al mondo
cristiano per tanto tempo e forse per decreto divino, ci è arrivato attraverso i mori
infedeli...”
“Ma è stato tradotto in latino da un amico dell'angelico dottore d'Aquino,”
osservò Guglielmo.
“E' quanto gli dissi io,” fece Bencio subito rinfrancato. “Io leggo male il greco
e ho potuto avvicinare quel gran libro proprio attraverso la traduzione di Guglielmo
di Moerbeke. Ecco, è quanto gli dissi io. Ma Jorge aggiunse che il secondo motivo di
inquietudine è che ivi lo stagirita parlasse della poesia, che è infima doctrina e che
vive di figmenta. E Venanzio disse che anche i salmi sono opera di poesia e usano
metafore e Jorge si adirò perché disse che i salmi sono opera di ispirazione divina e
usano metafore per trasmettere la verità mentre le opere dei poeti pagani usano
metafore per trasmettere la menzogna e a fini di mero diletto, cosa che molto mi
offese...”
“Perché?”
“Perché io mi occupo di retorica, e leggo molti poeti pagani e so... o meglio
credo che attraverso la loro parola si siano trasmesse anche verità naturaliter
cristiane... Insomma, a quel punto, se ricordo bene, Venanzio parlò di altri libri e
Jorge si arrabbiò molto.”
“Quali libri?”
Bencio esitò: “Non ricordo. Cosa importa di quali libri si sia parlato?”
“Importa molto, perché qui stiamo cercando di capire cosa sia avvenuto tra
uomini che vivono tra i libri, coi libri, dei libri, e dunque anche le loro parole sui libri
sono importanti.”
“E' vero,” disse Bencio, sorridendo per la prima volta e quasi illuminandosi in
volto. “Noi viviamo per i libri. Dolce missione in questo mondo dominato dal
disordine e dalla decadenza. Forse allora capirete cosa è accaduto quel giorno.
Venanzio, che sa... che sapeva molto bene il greco, disse che Aristotele aveva
dedicato specialmente al riso il secondo libro della Poetica e che se un filosofo di
quella grandezza aveva consacrato un intero libro al riso, il riso doveva essere una
cosa importante. Jorge disse che molti padri avevano dedicato libri interi al peccato,
che è una cosa importante ma cattiva, e Venanzio disse che per quello che lui sapeva
Aristotele aveva parlato del riso come cosa buona e strumento di verità, e allora
Jorge gli chiese con scherno se per caso lui aveva letto questo libro di Aristotele, e
Venanzio disse che nessuno poteva ancora averlo letto, perché non si era mai più
trovato e forse era andato perduto. E infatti nessuno ha mai potuto leggere il secondo
libro della Poetica, Guglielmo di Moerbeke non lo ebbe mai tra le mani. Allora Jorge
disse che se non l'aveva trovato era perché non era stato mai scritto, perché la
provvidenza non voleva che fossero glorificate le cose futili. Io volevo calmare gli
animi perché Jorge è facile all'ira e Venanzio parlava in modo da provocarlo, e dissi
che nella parte della Poetica che conosciamo, e nella Retorica, si trovano molte
osservazioni sagge sugli enigmi arguti, e Venanzio fu d'accordo con me. Ora c'era
con noi Pacifico da Tivoli, che conosce assai bene i poeti pagani, e disse che quanto a

enigmi arguti nessuno supera i poeti africani. Citò anzi l'enigma del pesce, quello di
Sinfosio:
Est domus in terris, clara quae voce resultat.
Ipsa domus resonat, tacitus sed non sonat hospes.
Ambo tamen currunt, hospes simul et domus una.
A quel punto Jorge disse che Gesù aveva raccomandato che il nostro parlare
fosse sì o no e il di più veniva dal maligno; e che bastava dire pesce per nominare il
pesce, senza celarne il concetto sotto suoni menzogneri. E aggiunse che non gli
pareva saggio prendere a modello gli africani... E allora...”
“Allora?”
“Allora accadde una cosa che non capii. Berengario si mise a ridere, Jorge lo
rimproverò e lui disse che rideva perché gli era venuto in mente che a cercar bene tra
gli africani si sarebbero trovati ben altri enigmi, e non facili come quello del pesce.
Malachia, che era presente, divenne furibondo, prese Berengario quasi per il
cappuccio mandandolo ad accudire alle sue faccende... Berengario, lo sapete, è il suo
aiuto...”
“E poi?”
“Poi Jorge pose fine alla discussione allontanandosi. Tutti ce ne andammo per
le nostre cose, ma mentre lavoravo vidi che prima Venanzio e poi Adelmo
avvicinarono Berengario per chiedergli qualcosa. Vidi da lontano che si schermiva,
ma essi durante il giorno tornarono entrambi da lui. E poi quella sera vidi Berengario
e Adelmo confabulare nel chiostro, prima di andare in refettorio. Ecco, è tutto quello
che so.”
“Sai cioè che le due persone che recentemente sono morte in circostanze
misteriose avevano chiesto qualcosa a Berengario,” disse Guglielmo.
Bencio rispose a disagio: “Non ho detto questo! Ho detto quello che è
avvenuto quel giorno e come voi mi avete chiesto...” Rifletté un poco, poi aggiunse
in fretta: “Ma se volete sapere la mia opinione, Berengario ha parlato loro di qualcosa
che sta in biblioteca, ed è là che dovreste cercare.”
“Perché pensi alla biblioteca? Cosa voleva dire Berengario con le parole
cercare tra gli africani? Non voleva dire che bisognava leggere meglio i poeti
africani?”
“Forse, così pareva, ma allora perché Malachia avrebbe dovuto infuriarsi? In
fondo dipende da lui decidere se deve dare in lettura un libro di poeti africani, o no.
Ma io so una cosa: chi sfogli il catalogo dei libri, troverà, tra le indicazioni che solo il
bibliotecario conosce, una che dice sovente «Africa» e ne ho trovata persino una che
diceva «finis Africae». Una volta chiesi un libro che recava quel segno, non ricordo
quale, il titolo mi aveva incuriosito; e Malachia mi disse che i libri con quel segno
erano andati perduti. Ecco quello che so. Per questo vi dico: è giusto, controllate
Berengario, e controllatelo quando sale in biblioteca. Non si sa mai.”
“Non si sa mai,” concluse Guglielmo accomiatandolo. Poi si mise a
passeggiare con me nel chiostro e osservò che: anzitutto, ancora una volta,
Berengario era fatto segno alle mormorazioni dei suoi confratelli; in secondo luogo

Bencio pareva ansioso di spingerci verso la biblioteca. Osservai che forse voleva che
noi scoprissimo laggiù cose che anche lui voleva sapere e Guglielmo disse che
probabilmente era così, ma che poteva anche darsi che spingendoci verso la
biblioteca volesse allontanarci da qualche altro luogo. Quale?, domandai. E
Guglielmo disse che non sapeva, magari lo scriptorium, magari la cucina, o il coro, o
il dormitorio, o l'ospedale. Osservai che il giorno prima era lui, Guglielmo, a essere
affascinato dalla biblioteca ed egli rispose che voleva essere affascinato dalle cose
che piacevano a lui e non da quelle che gli altri gli consigliavano. Che però la
biblioteca andava tenuta d'occhio, e che a quel punto non sarebbe stato male neppure
cercare di penetrarvi in qualche modo. Le circostanze ormai lo autorizzavano a essere
curioso ai limiti della cortesia e del rispetto per gli usi e le leggi dell'abbazia.
Ci stavamo allontanando dal chiostro. Servi e novizi stavano uscendo dalla
chiesa dopo la messa. E mentre doppiavamo il lato occidentale del tempio
scorgemmo Berengario che usciva dal portale del transetto e attraversava il cimitero
verso l'Edificio. Guglielmo lo chiamò, quello si arrestò e lo raggiungemmo. Era
ancora più sconvolto di quando lo avevamo visto in coro e Guglielmo decise
evidentemente di approfittare, come aveva fatto con Bencio, del suo stato d'animo.
“Dunque pare che tu sia stato l'ultimo a vedere Adelmo vivo,” gli disse.
Berengario vacillò come stesse per cadere in deliquio: “Io?” domandò con un
filo di voce. Guglielmo aveva buttato la sua domanda quasi a caso, probabilmente
perché Bencio gli aveva detto di avere visto i due confabulare nel chiostro dopo
vespro. Ma doveva avere colto nel segno e Berengario stava chiaramente pensando a
un altro e veramente ultimo incontro, perché cominciò a parlare con voce rotta.
“Come potete dire questo, io l'ho visto prima di andare a riposare come tutti gli
altri!”
Allora Guglielmo decise che valeva la pena di non dargli respiro: “No, tu l'hai
visto ancora e sai più cose di quanto non voglia far credere. Ma qui sono in gioco
ormai due morti e non puoi più tacere. Sai benissimo che vi sono molti modi per far
parlare una persona!”
Guglielmo mi aveva detto più volte che, anche da inquisitore, aveva sempre
rifuggito dalla tortura, ma Berengario lo fraintese (o Guglielmo voleva farsi
fraintendere), in ogni caso il suo gioco risultò efficace.
“Sì, sì,” disse Berengario rompendo in un pianto dirotto, “io ho visto Adelmo
quella sera, ma lo vidi già morto!”
“Come?” interrogò Guglielmo, “ai piedi della scarpata?”
“No, no, lo vidi qui nel cimitero, procedeva tra le tombe, larva tra le larve. Lo
incontrai e subito mi accorsi che non avevo di fronte a me un vivo, il suo volto era
quello di un cadavere, i suoi occhi guardavano già le pene eterne. Naturalmente solo
il mattino dopo, apprendendo della sua morte, io capii che ne avevo incontrato il
fantasma, ma già in quel momento mi resi conto che stavo avendo una visione e che
davanti a me stava un'anima dannata, un lemure... Oh Signore, con quale voce di
tomba mi parlò!”
“E che disse?”

“«Sono dannato!» così mi disse. «Tal quale mi vedi hai di fronte a te un reduce
dall'inferno e all'inferno bisogna che torni.» Così mi disse. E io gli gridai: «Adelmo,
vieni davvero dall'inferno? Come sono le pene dell'inferno?» E tremavo, perché da
poco ero uscito dall'ufficio di compieta dove avevo udito leggere pagine tremende
sull'ira del Signore. Ed egli mi disse: «Le pene dell'inferno sono infinitamente
maggiori di quanto la nostra lingua possa dire. Vedi tu,» disse, «questa cappa di
sofismi della quale sono stato vestito sino a oggi? Questa mi grava e pesa come
avessi la maggior torre di Parigi o la montagna del mondo in su le spalle e mai la
potrò più porre giù. E questa pena m'è stata data dalla divina giustizia per la mia
vanagloria, per aver creduto il mio corpo un luogo di delizie, e per l'aver supposto di
sapere più degli altri, e per l'essermi dilettato di cose mostruose, che vagheggiate
nella mia immaginazione hanno prodotto cose ben più mostruose nell'interno
dell'anima mia - e ora con esse dovrò vivere in eterno. Vedi tu? Il fodero di questa
cappa è come fosse tutto bracia e fuoco ardente, ed è il fuoco che arde il mio corpo, e
questa pena m'è data per il peccato disonesto della carne, della quale mi viziai, e
questo fuoco ora senza sosta mi divampa e mi arde! Porgimi la tua mano, mio bel
maestro,» mi disse ancora, «affinché il mio incontro ti sia di utile ammaestramento,
rendendoti in cambio molti degli ammaestramenti che mi desti, porgimi la tua mano
mio bel maestro!» E scosse il dito della sua mano che ardeva, e mi cadde sulla mano
una piccola goccia del suo sudore e mi parve che mi forasse la mano, che per molti
giorni ne portai il segno, solo che lo nascosi a tutti. Poi scomparve tra le tombe, e il
mattino dopo seppi che quel corpo, che mi aveva così atterrito, stava già morto ai
piedi della rocca.”
Berengario ansimava, e piangeva. Guglielmo gli domandò: “E come mai ti
chiamava suo bel maestro? Avevate la stessa età. Gli avevi forse insegnato
qualcosa?”
Berengario nascose il capo tirandosi il cappuccio sul volto, e cadde in
ginocchio abbracciando le gambe di Guglielmo: “Non so, non so perché mi
chiamasse così, io non gli ho insegnato nulla!” e scoppiò in singhiozzi. “Ho paura,
padre, voglio confessarmi da voi, misericordia, un diavolo mi mangia le viscere!”
Guglielmo lo scostò da sé e gli porse la mano per rialzarlo. “No Berengario,”
gli disse, “non chiedermi di confessarti. Non chiudere le mie labbra aprendo le tue.
Quello che voglio sapere di te me lo dirai in altro modo. E se non me lo dirai lo
scoprirò per conto mio. Chiedimi misericordia, se vuoi, non chiedermi il silenzio.
Troppi tacciono in questa abbazia. Dimmi piuttosto, come hai visto il suo volto
pallido se era notte fonda, come ha potuto bruciarti la mano se era notte di pioggia e
di grandine e di nevischio, cosa facevi nel cimitero? Avanti,” e lo scosse con brutalità
per le spalle, “dimmi almeno questo!”
Berengario tremava in tutte le sue membra: “Non so cosa facessi nel cimitero,
non ricordo. Non so perché ho visto il suo volto, forse avevo una luce, no... lui aveva
una luce, portava un lume, forse ho visto il suo volto alla luce della fiamma...”
“Come poteva portare una luce se pioveva e nevicava?”
“Era dopo compieta, subito dopo compieta, non nevicava ancora, ha
cominciato dopo... Ricordo che cominciavano a scendere le prime raffiche mentre

fuggivo verso il dormitorio. Fuggivo verso il dormitorio, in direzione opposta a
quella nella quale andava il fantasma... E poi non so più nulla, vi prego, non
interrogatemi più, se non volete confessarmi.”
“Va bene,” disse Guglielmo, “ora vai, vai nel coro, vai a parlare col Signore,
visto che non vuoi parlare con gli uomini, o vai a cercarti un monaco che voglia
ascoltare la tua confessione, perché se da allora non confessi i tuoi peccati, ti sei
avvicinato da sacrilego ai sacramenti. Vai. Ci rivedremo.”
Berengario scomparve di corsa. E Guglielmo si sfregò le mani come lo avevo
visto fare in molti altri casi in cui era soddisfatto di qualcosa.
“Bene,” disse, “ora molte cose diventano chiare.”
“Chiare, maestro?” gli domandai, “chiare ora che abbiamo anche il fantasma di
Adelmo?”
“Caro Adso,” disse Guglielmo, “quel fantasma mi pare pochissimo fantasma e
in ogni caso recitava una pagina che ho già letto su qualche libro a uso dei
predicatori. Questi monaci leggono forse troppo, e quando sono eccitati rivivono le
visioni che ebbero sui libri. Non so se Adelmo abbia detto davvero quelle cose o se
Berengario le abbia udite perché aveva bisogno di udirle. E' un fatto che questa storia
conferma una serie di mie supposizioni. Per esempio: Adelmo è morto suicida, e la
storia di Berengario ci dice che, prima di morire, girava in preda a una grande
eccitazione, e rimorso per qualcosa che aveva commesso. Era eccitato e spaventato
per il suo peccato perché qualcuno lo aveva spaventato, e forse gli aveva raccontato
proprio l'episodio dell'apparizione infernale che egli ha recitato a Berengario con
tanta e allucinata maestria. E passava dal cimitero perché veniva dal coro, dove si era
confidato (o confessato) con qualcuno che gli aveva incusso terrore e rimorso. E dal
cimitero si avviava, come ci ha fatto comprendere Berengario, in direzione opposta al
dormitorio. Verso l'Edificio, dunque, ma anche (è possibile) verso il muro di cinta
dietro gli stabbi, da dove ho dedotto debba essersi gettato nel dirupo. E si è gettato
prima che sopravvenisse la tempesta, è morto ai piedi del muro, e solo dopo la frana
ha portato il suo cadavere tra la torre settentrionale e quella orientale.”
“Ma la goccia di sudore infuocato?”
“Stava già nella storia che lui ha udito e ha ripetuto, o che Berengario si è
figurata nella sua eccitazione e nel suo rimorso. Perché vi è, in antistrofe al rimorso
di Adelmo, un rimorso di Berengario, lo hai sentito. E se Adelmo veniva dal coro
portava forse un cero, e la goccia sulla mano dell'amico era solo una goccia di cera.
Ma Berengario si è sentito bruciare molto di più perché Adelmo certamente lo ha
chiamato suo maestro. Segno dunque che Adelmo lo rimproverava di avergli appreso
qualcosa di cui ora egli si disperava a morte. E Berengario lo sa, egli soffre perché sa
di avere spinto Adelmo alla morte facendogli fare qualcosa che non doveva. E non è
difficile immaginare cosa, mio povero Adso, dopo quello che abbiamo udito sul
nostro aiuto bibliotecario.”
“Credo di aver capito cosa è accaduto tra i due,” dissi vergognandomi della
mia sagacia, “ma non crediamo tutti in un Dio di misericordia? Adelmo, dite, si era
probabilmente confessato: perché ha cercato di punire il suo primo peccato con un
peccato certo più grande ancora, o almeno di pari gravità?”

“Perché qualcuno gli ha detto parole di disperazione. Ho detto che qualche
pagina di predicatore dei giorni nostri deve avere suggerito a qualcuno le parole che
hanno spaventato Adelmo e con cui Adelmo ha spaventato Berengario. Mai come in
questi ultimi anni i predicatori hanno offerto al popolo, per stimolarne la pietà e il
terrore (e il fervore, e l'ossequio alla legge umana e divina), parole truculente,
sconvolgenti e macabre. Mai come ai nostri giorni, in mezzo a processioni di
flagellanti, si sono udite laudi sacre ispirate ai dolori di Cristo e della Vergine, mai
come oggi si è insistito nello stimolare la fede dei semplici attraverso l'evocazione
dei tormenti infernali.”
“Forse è bisogno di penitenza,” dissi.
“Adso, non ho mai udito tanti richiami alla penitenza quanto oggi, in un
periodo in cui ormai né predicatori né vescovi, e neppure i miei confratelli spirituali
sono più in grado di promuovere una vera penitenza...”
“Ma la terza età, il papa angelico, il capitolo di Perugia...” dissi smarrito.
“Nostalgie. La grande epoca della penitenza è finita, e per questo può parlare
di penitenza anche il capitolo generale dell'ordine. C'è stata, cento, duecento anni fa,
una grande ventata di rinnovamento. C'era quando chi ne parlava veniva bruciato,
santo o eretico che fosse. Ora ne parlano tutti. In un certo senso ne discute persino il
papa. Non fidarti dei rinnovamenti del genere umano quando ne parlano le curie e le
corti.”
“Ma fra Dolcino,” osai, curioso di sapere di più su quel nome che avevo
sentito pronunciare più volte il giorno innanzi.
“E' morto, e malamente come è vissuto, perché anche lui è venuto troppo tardi.
E poi che ne sai tu?”
“Nulla, per questo vi domando...”
“Preferirei non parlarne mai. Ho avuto a che fare con alcuni dei cosiddetti
apostoli, e li ho osservati da vicino. Una storia triste. Ti turberebbe. In ogni caso ha
turbato me, e ancor più ti turberebbe la mia stessa incapacità di giudicare. E' la storia
di un uomo che fece cose dissennate perché aveva messo in pratica ciò che gli
avevano predicato molti santi. A un certo punto non ho più capito di chi fosse la
colpa, sono stato come... come obnubilato da un'aria di famiglia che spirava nei due
campi avversi, dei santi che predicavano la penitenza e dei peccatori che la
mettevano in pratica, spesso a spese degli altri... Ma stavo parlando d'altro. O forse
no, parlavo sempre di questo: finita l'epoca della penitenza, per i penitenti il bisogno
di penitenza è divenuto bisogno di morte. E coloro che hanno ucciso i penitenti
impazziti, restituendo morte alla morte, per sconfiggere la vera penitenza, che
produceva morte, hanno sostituito alla penitenza dell'anima una penitenza
dell'immaginazione, un richiamo a visioni soprannaturali di sofferenza e di sangue,
chiamandole «specchio» della vera penitenza. Uno specchio che fa vivere in vita,
all'immaginazione dei semplici, e talora anche dei dotti, i tormenti dell'inferno.
Affinché - si dice - nessuno pecchi. Sperando di trattenere le anime dal peccato per
mezzo della paura, e confidando di sostituire la paura alla ribellione.»
“Ma davvero poi non peccheranno?” chiesi ansiosamente.

“Dipende da cosa tu intendi per peccare, Adso,” mi disse il maestro. “Io non
vorrei essere ingiusto con la gente di questo paese in cui vivo da alcuni anni, ma mi
sembra che sia tipico della poca virtù delle popolazioni italiane non peccare per paura
di qualche idolo, per quanto lo chiamino col nome di un santo. Hanno più paura di
san Sebastiano o sant'Antonio che di Cristo. Se uno vuol conservare pulito un posto,
qui, perché non ci si pisci, come fanno gli italiani alla maniera dei cani, ci dipingi
sopra un'immagine di sant'Antonio con la punta di legno, e questa scaccerà quelli che
stan per pisciare. Così gli italiani, e per opera dei loro predicatori, rischiano di
tornare alle antiche superstizioni e non credono più alla resurrezione della carne,
hanno solo una gran paura delle ferite corporali e delle disgrazie, e perciò han più
paura di sant'Antonio che di Cristo.”
“Ma Berengario non è italiano,” osservai.
“Non importa, sto parlando del clima che la chiesa e gli ordini predicatori han
diffuso su questa penisola, e che da qui si diffonde per ogni dove. E raggiunge anche
una venerabile abbazia di monaci dotti, come questi.”
“Ma almeno non peccassero,” insistei, perché ero disposto ad accontentarmi
anche solo di questo.
“Se questa abbazia fosse uno speculum mundi, avresti già la risposta.”
“Ma lo è?” chiesi.
“Perché vi sia specchio del mondo occorre che il mondo abbia una forma,”
concluse Guglielmo, che era troppo filosofo per la mia mente adolescente.

Secondo giorno

Terza
Dove si assiste a una rissa tra persone volgari, Aymaro da
Alessandria fa alcune allusioni e Adso medita sulla santità
e sullo sterco del demonio. Poi Guglielmo e Adso tornano
nello scriptorium, Guglielmo vede qualcosa d'interessante,
ha una terza conversazione sulla liceità del riso, ma in
definitiva non può guardare dove vorrebbe.

Prima di salire allo scriptorium passammo in cucina a rifocillarci, perché non
avevamo preso ancora nulla da quando ci eravamo levati. Mi rinfrancai subito
prendendo una scodella di latte caldo. Il gran camino meridionale già ardeva come
una fucina, mentre nel forno si stava preparando il pane del giorno. Due caprai
stavano deponendo le spoglie di una pecora appena uccisa. Vidi tra i cucinieri
Salvatore, che mi sorrise con la sua bocca di lupo. E vidi che prendeva da un tavolo
un avanzo del pollo della sera prima e lo passava di nascosto ai caprai, che lo
nascondevano nelle loro giubbe di pelle ghignando soddisfatti. Ma il capo cuciniere
se ne accorse e rimproverò Salvatore: “Cellario, cellario,” disse, “tu devi
amministrare i beni dell'abbazia, non dissiparli!”
“Filii Dei, sono,” disse Salvatore, “Gesù ha detto che facite per lui quello che
facite a uno di questi pueri!”
“Fraticello delle mie brache, scoreggione di un minorita!” gli gridò allora il
cuciniere. “Non sei più tra i tuoi pitocchi di frati! A dare ai figli di Dio ci penserà la
misericordia dell'Abate!”
Salvatore si oscurò in viso e si voltò adiratissimo: “Non sono un fraticello
minorita! Sono un monaco Sancti Benedicti! Merdre à toy, bogomilo di merda!”
“Bogomila la baldracca che t'inculi la notte, con la tua verga eretica, maiale!”
gridò il cuciniere.
Salvatore fece uscire in fretta i caprai e passandoci vicino ci guardò con
preoccupazione: “Frate,” disse a Guglielmo, “difendi tu il tuo ordine che non è il
mio, digli che i filios Francisci non ereticos esse!” Poi mi sussurrò in un orecchio:
“Ille menteur, puah,” e sputò per terra.
Il cuciniere venne a spingerlo fuori in malo modo e gli rinchiuse la porta alle
spalle. “Frate,” disse a Guglielmo con rispetto, “non parlavo male del vostro ordine e
degli uomini santissimi che vi stanno. Parlavo a quel falso minorita e falso
benedettino che non è né carne né pesce.”
“So da dove viene,” disse Guglielmo conciliante. “Ma ora è monaco come te e
gli devi rispetto fraterno.”
“Ma lui mette il naso dove non deve metterlo perché è protetto dal cellario, e si
crede lui il cellario. Usa dell'abbazia come fosse cosa sua, di giorno e di notte!”

“Perché di notte?” chiese Guglielmo. Il cuciniere fece un gesto come per dire
che non voleva parlare di cose poco virtuose. Guglielmo non gli chiese altro e
terminò di bere il suo latte.
La mia curiosità si stava eccitando sempre di più. L'incontro con Ubertino, le
mormorazioni sul passato di Salvatore e del cellario, le allusioni sempre più frequenti
ai fraticelli e ai minoriti eretici che udivo fare in quei giorni, la reticenza del maestro
nel parlarmi di fra Dolcino... Una serie di immagini cominciava a ricomporsi nella
mia mente. Per esempio, mentre compivamo il nostro viaggio avevamo incontrato
almeno due volte una processione di flagellanti. Una volta la popolazione del luogo li
guardava come santi, un'altra volta cominciava a mormorare che fossero eretici.
Eppure si trattava sempre della stessa gente. Andavano in processione a due per due,
per le strade della città, coperti solo alle pudenda, avendo superato ogni senso di
vergogna. Ciascuno aveva in mano un flagello di cuoio e si colpivano sulle spalle, a
sangue, versando abbondanti lacrime come se vedessero coi loro occhi la passione
del Salvatore, imploravano con un canto lamentoso la misericordia del Signore e
l'aiuto della Madre di Dio. Non solo di giorno, ma anche la notte, con i ceri accesi,
nel rigore dell'inverno, in gran folla andavano intorno per le chiese, si prosternavano
umilmente davanti agli altari, preceduti da sacerdoti con ceri e vessilli, e non solo
uomini e donne del popolo, ma anche nobili matrone, e mercanti... E allora si
assisteva a grandi atti di penitenza, coloro che avevano rubato restituivano il
maltolto, altri confessavano i loro crimini...
Ma Guglielmo li aveva guardati con freddezza e mi aveva detto che quella non
era vera penitenza. Aveva piuttosto parlato come già poco fa quella stessa mattina: il
periodo del grande lavacro penitenziale era finito, e quelli erano i modi in cui i
predicatori stessi organizzavano la devozione delle folle, proprio perché non
cadessero pena di un altro desiderio di penitenza che - quello - era eretico, e faceva
paura a tutti. Ma non riuscivo a capire la differenza, se pure ve n'era. Mi pareva che
la differenza non venisse dai gesti dell'uno o dell'altro, ma dallo sguardo con cui la
chiesa giudicava l'uno e l'altro gesto.
Mi ricordavo della discussione con Ubertino. Guglielmo era stato
indubbiamente insinuante, aveva cercato di dirgli che c'era poca differenza tra la sua
fede mistica (e ortodossa) e la fede distorta degli eretici. Ubertino se ne era adontato,
come chi vedesse bene la differenza. L'impressione che ne avevo tratto era che lui
fosse diverso proprio perché era colui che sapeva vedere la diversità. Guglielmo si
era sottratto ai doveri della inquisizione perché non sapeva più vederla. Per questo
non riusciva a parlarmi di quel misterioso fra Dolcino. Ma allora, evidentemente (mi
dicevo) Guglielmo ha perduto l'assistenza del Signore, che non solo insegna a vedere
la differenza, ma per così dire investe i suoi eletti di questa capacità di discrezione.
Ubertino e Chiara da Montefalco (che pure era attorniata di peccatori) erano rimasti
santi proprio perché sapevano discriminare. Questo e non altro è la santità.
Ma perché Guglielmo non sapeva discriminare? Pure era un uomo così acuto, e
per quanto riguardava i fatti di natura sapeva scorgere la minima disuguaglianza e la
minima parentela tra le cose...

Ero immerso in questi pensieri, e Guglielmo terminava di bere il suo latte,
quando ci udimmo salutare. Era Aymaro da Alessandria, che avevamo già conosciuto
nello scriptorium, e di cui mi aveva colpito l'espressione del viso, ispirata a un
perpetuo sogghigno, come se non riuscisse mai a capacitarsi della fatuità di tutti gli
esseri umani, e tuttavia non attribuisse grande importanza a questa tragedia cosmica.
“Allora, frate Guglielmo, vi siete già abituato a questa spelonca di dementi?”
“Mi pare un luogo di uomini ammirevoli per santità e dottrina,” disse
cautamente Guglielmo.
“Lo era. Quando gli abati facevano gli abati e i bibliotecari i bibliotecari. Ora
l'avete visto, lassù,” e accennava al piano superiore, “quel tedesco mezzo morto con
gli occhi da cieco sta a sentire devotamente i vaneggiamenti di quello spagnolo cieco
con gli occhi da morto, sembra che debba arrivare l'Anticristo ogni mattina, si
grattano le pergamene, ma di libri nuovi ne entrano pochissimi... Noi siamo qua, e
laggiù nelle città si agisce... Una volta dalle nostre abbazie si governava il mondo.
Oggi lo vedete, l'imperatore ci usa per inviare qui i suoi amici a incontrare i suoi
nemici (so qualcosa della vostra missione, i monaci parlano, parlano, non hanno altro
da fare), ma se vuole controllare le cose di questo paese sta nelle città. Noi stiamo a
raccogliere grano e ad allevar pollame, e laggiù scambiano braccia di seta con pezze
di lino, e pezze di lino con sacchi di spezie, e tutto insieme con danaro buono. Noi
custodiamo il nostro tesoro, ma laggiù si accumulano tesori. E anche libri. E più belli
dei nostri.”
“Nel mondo accadono certo molte cose nuove. Ma perché pensate che la colpa
sia dell'Abate?”
“Perché ha dato la biblioteca in mano agli stranieri e conduce l'abbazia come
una cittadella eretta in difesa della biblioteca. Un'abbazia benedettina in questa plaga
italiana dovrebbe essere un luogo dove degli italiani decidono per cose italiane. Cosa
fanno gli italiani, oggi che non hanno neppure più un papa? Commerciano, e
fabbricano, e sono più ricchi del re di Francia. E allora, facciamo così anche noi, se
sappiamo far bei libri fabbrichiamone per le università, e occupiamoci di quanto
avviene giù a valle, non dico dell'imperatore, con tutto il rispetto per la vostra
missione, frate Guglielmo, ma di quel che fanno i bolognesi o i fiorentini. Potremmo
controllare di qui il passaggio dei pellegrini e dei mercanti, che vanno dall'Italia alla
Provenza e viceversa. Apriamo la biblioteca ai testi in volgare, e saliranno quassù
anche coloro che non scrivono più in latino. E invece siamo controllati da un gruppo
di stranieri che continuano a condurre la biblioteca come se a Cluny fosse ancora
abate il buon Odillone...”
“Ma l'Abate è italiano,” disse Guglielmo.
“L'Abate qui non conta nulla,” disse sempre sogghignando Aymaro. “Al posto
della testa ha un armadio della biblioteca. E' tarlato. Per far dispetto al papa lascia
che l'abbazia sia invasa di fraticelli... dico quelli eretici, frate, i transfughi del vostro
ordine santissimo... e per far cosa grata all'imperatore chiama qui monaci da tutti i
monasteri del nord, come se da noi non avessimo bravi copisti, e uomini che sanno il
greco e l'arabo, e non ci fossero a Firenze o a Pisa figli di mercanti, ricchi e generosi,
che entrerebbero volentieri nell'ordine, se l'ordine offrisse la possibilità

d'incrementare la potenza e il prestigio del padre. Ma qui, l'indulgenza alle cose del
secolo la si riconosce solo quando si tratta di permettere ai tedeschi di... oh buon
Signore fulminate la mia lingua ché sto per dire cose poco convenienti!”
“Nell'abbazia avvengono cose poco convenienti?” domandò distrattamente
Guglielmo, versandosi ancora un poco di latte.
“Anche il monaco è un uomo,” sentenziò Aymaro. Poi aggiunse: “Ma qui sono
meno uomini che altrove. E quello che ho detto, sia chiaro che non l'ho detto.”
“Molto interessante,” disse Guglielmo. “E queste sono opinioni vostre o di
molti che pensano come voi?”
“Di molti, di molti. Di molti che adesso si dolgono per la sventura del povero
Adelmo, ma se nel precipizio fosse caduto qualcun altro, che gira per la biblioteca
più di quanto dovrebbe, non sarebbero stati scontenti.”
“Cosa intendete dire?”
“Ho parlato troppo. Qui parliamo troppo, ve ne sarete già accorto. Qui il
silenzio non lo rispetta più nessuno, da un lato. Dall'altro lo si rispetta troppo. Qui
invece di parlare o di tacere si dovrebbe agire. Ai tempi d'oro del nostro ordine, se un
abate non aveva una tempra da abate, una bella coppa di vino attoscato, ed ecco
aperta la successione. Vi ho detto queste cose, s'intende frate Guglielmo, non per
mormorare nei confronti dell'Abate o di altri confratelli. Dio me ne guardi, per
fortuna non ho il brutto vizio della mormorazione. Ma non vorrei che l'Abate vi
avesse pregato di investigare su di me o su qualcun altro come Pacifico da Tivoli o
Pietro da Sant'Albano. Noi con le storie della biblioteca non c'entriamo. Ma
vorremmo entrarci un poco di più. E allora scoperchiate questo nido di serpenti, voi
che avete bruciato tanti eretici.”
“Io non ho mai bruciato nessuno,” rispose seccamente Guglielmo.
“Dicevo così per dire,” ammise Aymaro con un gran sorriso. “Buona caccia,
frate Guglielmo, ma fate attenzione di notte.”
“Perché non di giorno?”
“Perché di giorno qui si cura il corpo con le erbe buone e di notte si ammala la
mente con le erbe cattive. Non crediate che Adelmo sia stato precipitato nell'abisso
dalle mani di qualcuno o che le mani di qualcuno abbiano messo Venanzio nel
sangue. Qui qualcuno non vuole che i monaci decidano da soli dove andare, cosa fare
e cosa leggere. E si usano le forze dell'inferno, o dei negromanti amici dell'inferno,
per sconvolgere le menti dei curiosi...”
“Parlate del padre erborista?”
“Severino da Sant'Emmerano è una brava persona. Naturalmente, tedesco lui,
tedesco Malachia...” E dopo aver dimostrato ancora una volta di non essere disposto
alla mormorazione, Aymaro salì a lavorare.
“Cosa avrà voluto dirci?” chiesi.
“Tutto e nulla. Una abbazia è sempre un luogo dove i monaci sono in lotta tra
loro per assicurarsi il governo della comunità. Anche a Melk, ma forse come novizio
non avrai avuto modo di rendertene conto. Ma nel tuo paese conquistare il governo di
una abbazia significa conquistarsi un luogo da cui si tratta direttamente

coll'imperatore. In questo paese invece la situazione è diversa, l'imperatore è lontano,
anche quando scende sino a Roma. Non c'è una corte, neppure quella papale, ormai.
Ci sono le città, te ne sarai accorto.”
“Certo, e ne sono stato colpito. La città in Italia è una cosa diversa che dalle
mie parti... Non è solo un luogo per abitare: è un luogo per decidere, sono sempre
tutti in piazza, contano più i magistrati cittadini che l'imperatore o il papa. Sono...
come tanti regni...”
“E i re sono i mercanti. E la loro arma è il danaro. Il danaro ha una funzione, in
Italia, diversa che nel tuo paese, o nel mio. Dappertutto circola danaro, ma gran parte
della vita è ancora dominata e regolata dallo scambio di beni, polli o covoni di grano,
o un falcetto, o un carro, e il danaro serve a procurarsi questi beni. Avrai notato che
nella città italiana, invece, i beni servono a procurarsi danaro. E anche i preti, e i
vescovi, e persino gli ordini religiosi, devono fare i conti col danaro. E' per questo,
naturalmente, che la ribellione al potere si manifesta come richiamo alla povertà, e si
ribellano al potere coloro che sono esclusi dal rapporto col danaro, e ogni richiamo
alla povertà suscita tanta tensione e tanti dibattiti, e la città intera, dal vescovo al
magistrato, sente come proprio nemico chi predica troppo la povertà. Gli inquisitori
sentono puzza di demonio dove qualcuno ha reagito alla puzza dello sterco del
demonio. E allora capirai anche a cosa sta pensando Aymaro. Un'abbazia
benedettina, ai tempi aurei dell'ordine, era il luogo da cui i pastori controllavano il
gregge dei fedeli. Aymaro vuole che si torni alla tradizione. Solo che la vita del
gregge è cambiata, e l'abbazia può tornare alla tradizione (alla sua gloria, al suo
potere di un tempo) solo se accetta il nuovo costume del gregge, diventando diversa.
E siccome oggi qui si domina il gregge non con le armi o con lo splendore dei riti,
ma con il controllo del danaro, Aymaro vuole che la fabbrica tutta dell'abbazia, e la
stessa biblioteca, diventino opificio, e fabbrica di danaro.”
“E cosa c'entra questo coi delitti, o col delitto?”
“Non lo so ancora. Ma ora vorrei salire. Vieni.”
I monaci erano già al lavoro. Nello scriptorium regnava il silenzio ma non era
quel silenzio che consegue alla pace operosa dei cuori. Berengario, che ci aveva
preceduto di poco, ci accolse con imbarazzo. Gli altri monaci levarono il capo dal
loro lavoro. Sapevano che eravamo lì per scoprire qualcosa intorno a Venanzio, e la
direzione stessa dei loro sguardi fissò la nostra attenzione su un posto vuoto, sotto
una finestra che si apriva all'interno sull'ottagono centrale.
Benché la giornata fosse molto fredda la temperatura nello scriptorium era
abbastanza mite. Non a caso era stato disposto sopra le cucine da cui proveniva
abbastanza calore, anche perché le canne fumarie dei due forni sottostanti passavano
dentro i pilastri che sostenevano le due scale a chiocciola poste nei torrioni
occidentale e meridionale. Quanto al torrione settentrionale, dalla parte opposta della
grande sala, non aveva scala, ma un grande camino che ardeva diffondendo un lieto
tepore. Inoltre il pavimento era stato ricoperto di paglia, che rendeva i nostri passi
silenziosi. Insomma, l'angolo meno riscaldato era quello del torrione orientale e
infatti notai che, poiché rimanevano posti liberi rispetto al numero di monaci al

lavoro, tutti tendevano a evitare i tavoli collocati in quella direzione. Quando più
tardi mi resi conto che la scala a chiocciola del torrione orientale era l'unica che
conduceva, oltre che in basso al refettorio, anche in alto alla biblioteca, mi domandai
se un calcolo sapiente non avesse regolato il riscaldamento della sala, in modo che i
monaci fossero distolti dal curiosare da quella parte e fosse più facile al bibliotecario
controllare l'accesso alla biblioteca. Ma forse esageravo nei miei sospetti, diventando
povera scimmia del mio maestro, perché subito pensai che questo calcolo non
avrebbe dato gran frutto d'estate - a meno (mi dissi) che d'estate quello non fosse
stato proprio il lato più assolato e quindi ancora una volta il più evitato.
Il tavolo del povero Venanzio dava di spalle al grande camino, ed era
probabilmente uno dei più ambiti. Avevo allora passato piccola parte della mia vita
in uno scriptorium, ma molta ne passai in seguito e so quanta sofferenza costi allo
scriba, al rubricatore e allo studioso trascorrere al proprio tavolo le lunghe ore
invernali, con le dita che si rattrappiscono sullo stilo (quando già con una
temperatura normale, dopo sei ore di scrittura, prende alle dita il terribile crampo del
monaco e il pollice duole come se fosse stato pestato). E questo spiega perché
sovente troviamo in margine ai manoscritti frasi lasciate dallo scriba come
testimonianza di sofferenza (e di insofferenza) quali “Grazie a Dio presto si fa buio”,
oppure “Oh, avessi un bel bicchiere di vino!”, o ancora “Oggi fa freddo, la luce è
tenue, questo vello è peloso, qualcosa non va”. Come dice un antico proverbio, tre
dita tengono la penna, ma il corpo intero lavora. E dolora.
Ma dicevo del tavolo di Venanzio. Più piccolo di altri, come del resto quelli
posti intorno al cortile ottagonale, destinati a studiosi, mentre più ampi erano quelli
sotto alle finestre delle pareti esterne, destinati a miniatori e copisti. Peraltro anche
Venanzio lavorava con un leggio, perché probabilmente consultava manoscritti in
prestito all'abbazia, di cui si faceva copia. Sotto al tavolo era disposta una
scaffalatura bassa, dove erano ammucchiati fogli non rilegati, e poiché erano tutti in
latino ne dedussi che erano le sue traduzioni più recenti. Erano scritti in modo
affrettato, non costituivano pagine di libro e avrebbero dovuto essere affidati poi a un
copista e a un miniatore. Per questo erano difficilmente leggibili. Tra i fogli, qualche
libro, in greco. Un altro libro greco era aperto sul leggìo, l'opera su cui Venanzio
stava compiendo nei giorni scorsi il suo lavoro di traduttore. Io allora non conoscevo
ancora il greco, ma il mio maestro disse che era di un tale Luciano e narrava di un
uomo trasformato in asino. Ricordai allora una favola analoga di Apuleio, che ai
novizi era di solito severamente sconsigliata.
“Come mai Venanzio faceva questa traduzione?” chiese Guglielmo a
Berengario che ci stava accanto.
“E' stata chiesta all'abbazia dal signore di Milano e l'abbazia ne ricaverà un
diritto di prelazione sulla produzione di vino di alcuni poderi che stanno a oriente,”
Berengario indicò con la mano lontano. Ma subito aggiunse: “Non è che l'abbazia si
presti a lavori venali per i laici. Ma il committente si è adoperato affinché questo
prezioso manoscritto greco ci fosse dato in prestito dal doge di Venezia che lo ebbe
dall'imperatore di Bisanzio, e quando Venanzio avesse terminato il suo lavoro ne
avremmo fatto due copie, una per il committente e una per la nostra biblioteca.”

“Che quindi non disdegna raccogliere anche favole pagane,” disse Guglielmo.
“La biblioteca è testimonianza della verità e dell'errore,” disse allora una voce
alle nostre spalle. Era Jorge. Ancora una volta mi stupii (ma molto avrei dovuto
stupirmi ancora nei giorni seguenti) per il modo inopinato in cui quel vecchio
appariva d'improvviso, come se noi non vedessimo lui e lui vedesse noi. Mi chiesi
anche cosa mai facesse un cieco nello scriptorium, ma mi resi conto in seguito che
Jorge era onnipresente in tutti i luoghi dell'abbazia. E sovente stava nello scriptorium,
seduto su uno scranno presso al camino, e pareva seguisse tutto quello che avveniva
nella sala. Una volta lo udii dal suo posto domandare ad alta voce: “Chi sale?” e si
rivolgeva a Malachia che, i passi attutiti dalla paglia, stava avviandosi alla biblioteca.
I monaci tutti lo avevano in grande stima e si rivolgevano sovente a lui leggendogli
brani di difficile comprensione, consultandolo per uno scolio o chiedendogli lumi sul
come rappresentare un animale o un santo. Ed egli guardava nel vuoto coi suoi occhi
spenti, come fissasse pagine che aveva vivide nella memoria e rispondeva che i falsi
profeti sono abbigliati come vescovi e le rane escono loro dalla bocca, o quali erano
le pietre che dovevano adornare le mura della Gerusalemme celeste, o che gli
arimaspi van rappresentati nelle mappe presso alla terra del prete Gianni raccomandando di non eccedere nel farli seducenti nella loro mostruosità, ché
bastava fossero rappresentati in modo di emblema, riconoscibili ma non
concupiscibili, o repellenti sino al riso.
Una volta lo udii consigliare uno scoliaste su come interpretare la recapitulatio
nei testi di Ticonio giusta la mente di santo Agostino, acché si evitasse l'eresia
donatista. Un'altra volta lo udii dar consigli sul come, commentando, distinguere gli
eretici dagli scismatici. O ancora, a uno studioso perplesso, dire quale libro avrebbe
dovuto cercare nel catalogo della biblioteca, e pressappoco in quale foglio ne avrebbe
trovato menzione, assicurandogli che il bibliotecario glielo avrebbe certo consegnato,
perché si trattava di opera ispirata da Dio. Infine un'altra volta lo udii dire che un tale
libro non andava ricercato, perché esisteva, è vero, nel catalogo, ma era stato rovinato
dai topi cinquant'anni prima, e si polverizzava sotto le dita di chi ormai lo toccasse.
Egli era insomma la memoria stessa della biblioteca e l'anima dello scriptorium.
Talora ammoniva i monaci che udiva chiacchierare tra loro: “Affrettatevi a lasciare
testimonianza della verità, ché i tempi sono vicini!” e alludeva alla venuta
dell'Anticristo.
“La biblioteca è testimonianza della verità e dell'errore,” disse dunque Jorge.
“Certo, Apuleio e Luciano erano colpevoli di molti errori,” disse
Guglielmo.”Ma questa favola contiene sotto il velame delle proprie finzioni anche
una buona morale, perché insegna quanto si paghino i propri errori e inoltre credo
che la storia dell'uomo trasformato in asino alluda alla metamorfosi dell'anima che
cade nel peccato.”
“Può darsi,” disse Jorge.
“Però adesso capisco perché Venanzio durante quella conversazione di cui mi
disse ieri fosse così interessato ai problemi della commedia; infatti anche le favole di
questo tipo possono essere assimilate alle commedie degli antichi. Entrambe non
narrano di uomini che esistettero veramente, come le tragedie ma, dice Isidoro, sono

finzioni: «fabulae poetae a fando nominaverunt quia non sunt res factae sed tantum
loquendo fictae»...”
A tutta prima non capii perché Guglielmo si fosse inoltrato in quella dotta
discussione e proprio con un uomo che pareva non amare simili argomenti, ma la
risposta di Jorge mi disse quanto il mio maestro fosse stato sottile.
“Quel giorno non si discuteva di commedie, ma solo della liceità del riso,”
disse accigliato Jorge. E io mi ricordavo benissimo che quando Venanzio aveva
accennato a quella discussione, proprio il giorno prima, Jorge aveva asserito di non
ricordarsene.
“Ah,” disse con noncuranza Guglielmo, “credevo aveste parlato delle
menzogne dei poeti e degli enigmi arguti...”
“Si parlava del riso,” disse seccamente Jorge. “Le commedie erano scritte dai
pagani per muovere gli spettatori al riso, e male facevano. Gesù Nostro Signore non
raccontò mai commedie né favole, ma solo limpide parabole che allegoricamente ci
istruiscono su come guadagnarci il paradiso, e così sia.”
“Mi chiedo,” disse Guglielmo, “perché siate tanto contrario a pensare che Gesù
abbia mai riso. Io credo che il riso sia una buona medicina, come i bagni, per curare
gli umori e le altre affezioni del corpo, in particolare la melanconia.”
“I bagni sono cosa buona,” disse Jorge, “e lo stesso Aquinate li consiglia per
rimuovere la tristezza, che può essere passione cattiva quando non si rivolga a un
male che possa essere rimosso attraverso l'audacia. I bagni restituiscono l'equilibrio
degli umori. Il riso squassa il corpo, deforma i lineamenti del viso, rende l'uomo
simile alla scimmia.”
“Le scimmie non ridono, il riso è proprio dell'uomo, è segno della sua
razionalità,” disse Guglielmo.
“E' segno della razionalità umana anche la parola e con la parola si può
bestemmiare Dio. Non tutto ciò che è proprio dell'uomo è necessariamente buono. Il
riso è segno di stoltezza. Chi ride non crede in ciò di cui si ride, ma neppure lo odia.
E dunque ridere del male significa non disporsi a combatterlo e ridere del bene
significa disconoscere la forza per cui il bene è diffusivo di sé. Per questo la Regola
dice: «decimus humilitatis gradus est si non sit facilis ac promptus in risu, quia
scriptum est: stultus in risu exaltat vocem suam.»”
“Quintiliano,” interruppe il mio maestro, “dice che il riso è da reprimere nel
panegirico, per dignità, ma è da incoraggiare in molti altri casi. Tacito loda l'ironia di
Calpurnio Pisone, Plinio il giovane scrisse: «aliquando praeterea rideo, jocor, ludo,
homo sum.»”
“Erano pagani,” replicò Jorge. “La Regola dice: «scurrilitates vero vel verba
otiosa et risum moventia aeterna clausura in omnibus locis damnamus, et ad talia
eloquia discipulum aperire os non permittitur.»”
“Però quando già il verbo di Cristo aveva trionfato sulla terra, Sinesio di
Cirene dice che la divinità ha saputo combinare armoniosamente comico e tragico, ed
Elio Spaziano dice dell'imperatore Adriano, uomo di elevati costumi e di animo
naturaliter cristiano, che seppe mescolare momenti di gaiezza a momenti di gravità. E
infine Ausonio raccomanda di dosare con moderazione il serio e il giocoso.”

“Ma Paolino da Nola e Clemente di Alessandria ci misero in guardia contro
queste stoltezze, e Sulpicio Severo dice che san Martino non fu mai visto da alcuno
né in preda all'ira né in preda all'ilarità.”
“Però ricorda del santo alcune risposte spiritualiter salsa,” disse Guglielmo.
“Erano pronte e sapienti, non ridicole. San Ephraim ha scritto una parenesi
contro il riso dei monaci, e nel De habitu et conversatione monachorum si
raccomanda di evitare oscenità e lepidezze come fossero il veleno degli aspidi!”
“Ma Ildeberto disse: «admittendo tibi joca sunt post seria quaedam, sed tamen
et dignis et ipsa gerenda modis.» E Giovanni di Salisbury ha autorizzato una modesta
ilarità. E infine l'Ecclesiaste, di cui avete citato il passo a cui si riferisce la vostra
Regola, dove si dice che il riso è proprio dello stolto, ammette almeno un riso
silenzioso, dell'animo sereno.”
“L'animo è sereno solo quando contempla la verità e si diletta del bene
compiuto, e della verità e del bene non si ride. Ecco perché Cristo non rideva. Il riso
è fomite di dubbio.”
“Ma talora è giusto dubitare.”
“Non ne vedo la ragione. Quando si dubita occorre rivolgersi a un'autorità, alle
parole di un padre o di un dottore, e cessa ogni ragione di dubbio. Mi sembrate
imbevuto di dottrine discutibili, come quelle dei logici di Parigi. Ma san Bernardo
seppe bene intervenire contro il castrato Abelardo che voleva sottomettere tutti i
problemi al vaglio freddo e senza vita di una ragione non illuminata dalle scritture,
pronunciando il suo è così e non è così. Certo colui che accetti queste idee
pericolosissime può anche apprezzare il gioco dell'insipiente che ride di ciò di cui
solo si deve sapere l'unica verità, che è già stata detta una volta per tutte. Così
ridendo l'insipiente dice implicitamente «Deus non est».”
“Venerabile Jorge, mi sembrate ingiusto quando trattate da castrato Abelardo,
perché sapete che incorse in tale triste condizione per la nequizia altrui...”
“Per i suoi peccati. Per l'albagia della sua fiducia nella ragione dell'uomo. Così
la fede dei semplici venne irrisa, i misteri di Dio furono sviscerati (o si tentò, stolti
coloro che lo tentarono), questioni che riguardavano le cose altissime vennero trattate
temerariamente, si irrise ai padri perché avevano ritenuto che tali questioni andavano
piuttosto sopite che sciolte.”
“Non sono d'accordo, venerabile Jorge. Dio vuole da noi che esercitiamo la
nostra ragione su molte cose oscure su cui la scrittura ci ha lasciato liberi di decidere.
E quando qualcuno vi propone di credere a una proposizione voi dovete prima
esaminare se essa è accettabile, perché la nostra ragione è stata creata da Dio, e ciò
che piace alla nostra ragione non può non piacere alla ragione divina, sulla quale
peraltro sappiamo solo quello che, per analogia e spesso per negazione, ne inferiamo
dai procedimenti della nostra ragione. E allora vedete che talora, per minare la falsa
autorità di una proposizione assurda che ripugna alla ragione, anche il riso può essere
uno strumento giusto. Spesso il riso serve anche a confondere i malvagi e far
rifulgere la loro stoltezza. Si racconta di san Mauro che i pagani lo posero nell'acqua
bollente ed egli si lamentò che il bagno fosse troppo freddo; il governatore pagano

mise stoltamente la mano nell'acqua per controllare, e si ustionò. Bella azione di quel
santo martire che ridicolizzò i nemici della fede.”
Jorge sogghignò: “Anche negli episodi che raccontano i predicatori si trovano
molte fole. Un santo immerso nell'acqua bollente soffre per Cristo e trattiene le sue
grida, non gioca tiri da bambini ai pagani!”
“Vedete?” disse Guglielmo, “questa storia vi pare ripugnare alla ragione e
l'accusate di essere ridicola! Sia pure tacitamente e controllando le vostre labbra, voi
state ridendo di qualcosa e volete che anch'io non la prenda sul serio. Ridete del riso,
ma ridete.”
Jorge ebbe un gesto di fastidio: “Giocando sul riso mi trascinate in discorsi
vani. Ma voi sapete che Cristo non rideva.”
“Non ne sono sicuro. Quando invita i farisei a gettare la prima pietra, quando
chiede di chi sia l'effige sulla moneta da pagare in tributo, quando gioca con le parole
e dice «Tu es petrus», io credo che egli dicesse cose argute, per confondere i
peccatori, per sostenere l'animo dei suoi. Parla con arguzia anche quando dice a
Caifa: «Tu l'hai detto.» E Gerolamo quando commenta Geremia, dove Dio dice a
Gerusalemme «nudavi femora contra faciem tuam», spiega: «sive nudabo et relevabo
femora et posteriora tua.» Persino Dio dunque si esprime per arguzie per confondere
coloro che vuol punire. E sapete benissimo che nel momento più acceso della lotta
tra cluniacensi e cistercensi i primi accusarono i secondi, per renderli ridicoli, di non
portar brache. E nello Speculum Stultorum si racconta dell'asino Brunello che si
chiede cosa accadrebbe se di notte il vento sollevasse le coperte e il monaco si
vedesse le pudenda...”
I monaci intorno risero e Jorge si infuriò: “Mi state trascinando questi
confratelli in una festa dei folli. Lo so che è uso tra i francescani accattivarsi le
simpatie del popolo con stoltezze di questo genere, ma di questi ludi vi dirò quello
che dice un verso che udii da uno dei vostri predicatori: tum podex carmen extulit
horridulum.”
La reprimenda era un po' troppo forte, Guglielmo era stato impertinente, ma
ora Jorge lo accusava di emettere peti dalla bocca. Mi chiesi se questa risposta severa
non doveva significare un invito, da parte del monaco anziano, a uscire dallo
scriptorium. Ma vidi Guglielmo, così combattivo poco prima, farsi mansuetissimo.
“Vi chiedo perdono, venerabile Jorge,” disse. “La mia bocca ha tradito i miei
pensieri, non volevo mancarvi di rispetto. Forse quello che dite è giusto, e io mi
sbagliavo.”
Jorge, di fronte a quest'atto di squisita umiltà, emise un grugnito che poteva
esprimere sia soddisfazione che perdono, e non poté far altro che tornare al suo
posto, mentre i monaci, che durante la discussione si erano via via avvicinati,
rifluivano ai loro tavoli da lavoro. Guglielmo si inginocchiò di nuovo davanti al
tavolo di Venanzio e riprese a frugare tra le carte. Con la sua risposta umilissima
Guglielmo si era guadagnato alcuni secondi di tranquillità. E quello che vide in quei
pochi secondi ispirò le sue ricerche della notte che doveva venire.
Furono però davvero pochi secondi. Bencio si avvicinò subito fingendo di aver
dimenticato il suo stilo sul tavolo quando si era avvicinato a sentire la conversazione

con Jorge, e sussurrò a Guglielmo che aveva urgenza di parlargli, dandogli convegno
dietro i balnea. Gli disse di allontanarsi per primo, che egli lo avrebbe raggiunto
entro breve.
Guglielmo esitò qualche istante, poi chiamò Malachia, che dal suo tavolo di
bibliotecario, presso al catalogo, aveva seguito tutto quanto era avvenuto e lo pregò,
in virtù del mandato ricevuto dall'Abate (e calcò molto su questo suo privilegio) di
porre qualcuno a guardia del tavolo di Venanzio, perché reputava utile alla sua
inchiesta che nessuno vi si avvicinasse durante tutto il giorno, sino a che egli non
avesse potuto tornare. Lo disse ad alta voce, perché in tal senso impegnava non solo
Malachia a sorvegliare i monaci ma i monaci stessi a sorvegliare Malachia. Il
bibliotecario non poté che acconsentire e Guglielmo si allontanò con me.
Mentre attraversavamo l'orto e ci portavamo presso i balnea, che erano a
ridosso della costruzione dell'ospedale, Guglielmo osservò:
“Pare che a molti dispiaccia che io metta le mani su qualcosa che sta sopra o
sotto il tavolo di Venanzio.”
“E cosa sarà?”
“Ho l'impressione che non lo sappiano neppure quelli a cui dispiace.”
“Dunque Bencio non ha nulla da dirci e ci sta solo attirando lontano dallo
scriptorium?”
“Questo lo sapremo subito,” disse Guglielmo. Infatti dopo poco Bencio ci
raggiunse.

Secondo giorno

Sesta
Dove Bencio fa uno strano racconto da cui si apprendono
cose poco edificanti sulla vita dell'abbazia

Quello che Bencio ci disse fu alquanto confuso. Sembrava veramente che egli
ci avesse attirato laggiù solo per allontanarci dallo scriptorium, ma pareva anche che,
incapace di inventare un pretesto attendibile, egli ci dicesse anche frammenti di una
verità più vasta che egli conosceva.
Egli ci disse che al mattino era stato reticente, ma che ora, dopo matura
riflessione, riteneva che Guglielmo dovesse sapere tutta la verità. Durante la famosa
conversazione sul riso, Berengario aveva accennato al “finis Africae”. Cos'era? La
biblioteca era piena di segreti, e specialmente di libri che non erano mai stati dati in
lettura ai monaci. Bencio era stato colpito dalle parole di Guglielmo sull'esame
razionale delle proposizioni. Egli riteneva che un monaco studioso avesse il diritto di
conoscere tutto quello che la biblioteca custodiva, disse parole di fuoco contro il
concilio di Soissons che aveva condannato Abelardo, e mentre parlava ci rendemmo
conto che questo monaco ancora giovane, che si dilettava di retorica, era agitato da
fremiti di indipendenza e faticava ad accettare i vincoli che la disciplina dell'abbazia
poneva alla curiosità del suo intelletto. Io ho sempre appreso a diffidare di tali
curiosità, ma so bene che al mio maestro questo atteggiamento non dispiaceva, e mi
avvidi che simpatizzava con Bencio e gli prestava fede. In breve, Bencio ci disse che
non sapeva di che segreti Adelmo, Venanzio e Berengario avessero parlato, ma che
non gli sarebbe dispiaciuto che da quella triste storia ne addivenisse un po' di luce sul
modo in cui la biblioteca era amministrata, e che non disperava che il mio maestro,
comunque avesse dipanato la matassa dell'inchiesta, ne traesse elementi per stimolare
l'Abate ad allentare la disciplina intellettuale che pesava sui monaci - venuti da tanto
lontano, come lui, aggiunse, proprio per nutrire la loro mente con le meraviglie celate
nell'ampio ventre della biblioteca.
Io credo che Bencio fosse sincero nell'attendersi dall'inchiesta quello che
diceva. Probabilmente però voleva al tempo stesso, come Guglielmo aveva previsto,
riservarsi di frugare nel tavolo di Venanzio per primo, divorato com'era dalla
curiosità, e per tenercene lontani era disposto a darci in cambio altre informazioni. Ed
ecco quali furono.
Berengario era consumato, ormai molti tra i monaci lo sapevano, da un'insana
passione per Adelmo, la stessa passione i cui nefasti la collera divina aveva colpito a
Sodoma e Gomorra. Così Bencio si espresse, forse per riguardo alla mia giovane età.
Ma chi ha vissuto la propria adolescenza in un monastero sa che, ancorché si sia
mantenuto casto, di tali passioni ha ben sentito parlare, e talora ha dovuto guardarsi

dalle insidie di chi ne era schiavo. Monacello com'ero non avevo già ricevuto io
stesso, a Melk, da un monaco anziano, cartigli con versi che di solito un laico dedica
a una donna? I voti monacali ci tengono lontani da quella sentina di vizi che è il
corpo della femmina, ma spesso ci conducono vicinissimi ad altri errori. Posso infine
nascondermi che la mia stessa vecchiaia è ancora oggi agitata dal demone meridiano
quando mi accade di attardare il mio sguardo, in coro, sul volto imberbe di un
novizio, puro e fresco come fanciulla?
Dico queste cose non per mettere in dubbio la scelta che ho fatto di dedicarmi
alla vita monastica, ma per giustificare l'errore di molti a cui questo santo fardello
risulta pesante. Forse per giustificare il delitto orribile di Berengario. Ma pare,
secondo Bencio, che questo monaco coltivasse il suo vizio in modo ancora più
ignobile, e cioè usando le armi del ricatto per ottenere da altri quanto la virtù e il
decoro avrebbero dovuto sconsigliar loro di donare.
Dunque da tempo i monaci ironizzavano sugli sguardi teneri che Berengario
lanciava ad Adelmo, che pare fosse di grande avvenenza. Mentre Adelmo, totalmente
innamorato del suo lavoro, dal quale soltanto pareva trarre diletto, poco si prendeva
cura della passione di Berengario. Ma forse, chi sa, egli ignorava che l'animo suo, nel
profondo, lo inclinava alla stessa ignominia. Fatto sta che Bencio disse di aver
sorpreso un dialogo tra Adelmo e Berengario, in cui Berengario, alludendo a un
segreto che Adelmo gli chiedeva di svelargli, gli proponeva il turpe mercato che
anche il lettore più innocente può immaginare. E pare che Bencio udisse dalle labbra
di Adelmo parole di consenso, quasi dette con sollievo. Come se, ardiva Bencio,
Adelmo altro in fondo non desiderasse, e gli fosse bastato trovare una ragione diversa
dal desiderio carnale per acconsentire. Segno, argomentava Bencio, che il segreto di
Berengario doveva riguardare arcani della sapienza, così che Adelmo potesse nutrire
l'illusione di piegarsi a un peccato della carne per accontentare una voglia
dell'intelletto. E, aggiunse Bencio con un sorriso, quante volte lui stesso non era
agitato da voglie dell'intelletto così violente che per accontentarle avrebbe
acconsentito ad assecondare voglie carnali non sue, anche contro la voglia carnale
sua stessa.
“Non ci sono momenti,” chiese a Guglielmo, “in cui voi fareste anche cose
riprovevoli per avere tra le mani un libro che cercate da anni?”
“Il saggio e virtuosissimo Silvestro II, secoli fa, diede in dono una sfera
armillare preziosissima per un manoscritto, credo, di Stazio o Lucano,” disse
Guglielmo. Aggiunse poi, prudentemente: “Ma si trattava di una sfera armillare, non
della propria virtù.”
Bencio ammise che il suo entusiasmo lo aveva trascinato oltre, e riprese il
racconto. La notte prima che Adelmo morisse, egli aveva seguito i due, mosso dalla
curiosità. E li aveva visti, dopo compieta, avviarsi insieme al dormitorio. Aveva
atteso a lungo tenendo socchiusa la porta della sua cella, non lontana dalla loro, e
aveva visto chiaramente Adelmo scivolare, quando il silenzio era calato sul sonno dei
monaci, nella cella di Berengario. Aveva ancora vegliato, senza poter prendere
sonno, sino a che aveva udito la porta di Berengario che si apriva, e Adelmo che ne
fuggiva quasi di corsa, con l'amico che cercava di trattenerlo. Berengario lo aveva

seguito mentre Adelmo scendeva al piano inferiore. Bencio li aveva seguiti
cautamente e all'imbocco del corridoio inferiore aveva visto Berengario, quasi
tremante, che schiacciato in un angolo fissava la porta della cella di Jorge. Bencio
aveva intuito che Adelmo si era gettato ai piedi del vecchio confratello per
confessargli il suo peccato. E Berengario tremava, sapendo che il suo segreto veniva
svelato, sia pure sotto il sigillo del sacramento.
Poi Adelmo era uscito, pallidissimo in viso, aveva allontanato da sé Berengario
che cercava di parlargli, e si era precipitato fuori dal dormitorio, girando intorno
all'abside della chiesa ed entrando in coro dal portale settentrionale (che di notte
rimane sempre aperto). Probabilmente voleva pregare. Berengario lo aveva seguito,
ma senza entrare in chiesa, e si aggirava per le tombe del cimitero torcendosi le mani.
Bencio non sapeva che fare quando si era accorto che una quarta persona si
muoveva nei pressi. Anch'essa aveva seguito i due e certo non si era avveduta della
presenza di Bencio, che si teneva ritto contro il tronco di una quercia piantata ai
limiti del cimitero. Era Venanzio. Alla sua vista Berengario si era acquattato tra le
tombe e Venanzio era entrato anch'esso in coro. A questo punto Bencio, temendo di
essere scoperto, aveva fatto ritorno al dormitorio. Il mattino dopo il cadavere di
Adelmo era stato trovato ai piedi della scarpata. E altro, Bencio, non sapeva.
Si appressava ormai l'ora del desinare. Bencio ci lasciò e il mio maestro non gli
chiese altro. Noi rimanemmo per un poco dietro i balnea, poi passeggiammo per
qualche minuto nell'orto, meditando su quelle singolari rivelazioni.
“Frangula,” disse a un tratto Guglielmo chinandosi a osservare una pianta, che
in quel giorno di inverno riconobbe dall'arbusto. “Buono l'infuso di corteccia per le
emorroidi. E quello è arctium lappa, un buon cataplasma di radici fresche cicatrizza
gli eczemi della pelle.”
“Siete più bravo di Severino,” gli dissi, “ma ora fatemi sentire cosa pensate di
ciò che abbiamo udito!”
“Caro Adso, dovresti imparare a ragionare con la tua testa. Bencio ci ha detto
probabilmente la verità. Il suo racconto coincide con quello, peraltro così frammisto
ad allucinazioni, di Berengario, questa mattina presto. Prova a ricostruire. Berengario
e Adelmo fanno insieme una gran brutta cosa, lo avevamo già intuito. E Berengario
deve aver svelato ad Adelmo quel segreto che rimane ahimè un segreto. Adelmo,
dopo aver commesso il suo delitto contro la castità e le regole della natura, pensa
solo a confidarsi con qualcuno che possa assolverlo, e corre da Jorge. Il quale ha
carattere molto austero, ne abbiamo avuto le prove, e certo assale Adelmo con
angoscianti reprimende. Forse non gli dà l'assoluzione, forse gli impone
un'impossibile penitenza, non lo sappiamo, né Jorge ce lo dirà mai. Fatto sta che
Adelmo corre in chiesa a prosternarsi davanti all'altare, ma non placa il suo rimorso.
A questo punto viene avvicinato da Venanzio. Non sappiamo cosa si dicano. Forse
Adelmo confida a Venanzio il segreto avuto in dono (o in pagamento) da Berengario,
e che ormai non gli importa più nulla, dappoiché egli ha ormai un suo segreto ben più
terribile e bruciante. Cosa accade a Venanzio? Forse, preso dalla stessa ardente
curiosità che muoveva oggi anche il nostro Bencio, pago di ciò che ha saputo, lascia
Adelmo ai suoi rimorsi. Adelmo si vede abbandonato, progetta di uccidersi, esce

disperato nel cimitero e ivi incontra Berengario. Gli dice parole tremende, gli
rinfaccia la sua responsabilità, lo chiama suo maestro di turpitudine. Credo proprio
che il racconto di Berengario, spogliato di ogni allucinazione, fosse esatto. Adelmo
gli ripete le stesse parole di disperazione che deve aver udito da Jorge. Ed ecco che
Berengario se ne va sconvolto da una parte, e Adelmo va a uccidersi dall'altra. Poi
viene il resto, di cui siamo stati quasi testimoni. Tutti credono che Adelmo sia stato
ucciso, Venanzio ne trae l'impressione che il segreto della biblioteca sia ancor più
importante di quanto non credesse, e continua la ricerca per conto proprio. Sino a che
qualcuno non lo ferma, prima o dopo che egli abbia scoperto ciò che voleva.”
“Chi lo uccide? Berengario?”
“Può essere. O Malachia, che deve custodire l'Edificio. O un altro. Berengario
è sospettabile proprio perché è spaventato, e sapeva che ormai Venanzio possedeva il
suo segreto. Malachia è sospettabile: custode dell'integrità della biblioteca, scopre
che qualcuno l'ha violata, e uccide. Jorge sa tutto di tutti, possiede il segreto di
Adelmo, non vuole che io scopra cosa Venanzio potrebbe aver trovato... Molti fatti
consiglierebbero di sospettarlo. Ma dimmi tu come un uomo cieco può ucciderne un
altro nel pieno delle forze, e come un vecchio, benché robusto, abbia potuto
trasportare il cadavere nella giara. Ma infine, perché l'assassino non potrebbe essere
lo stesso Bencio? Potrebbe averci mentito, essere mosso da fini inconfessabili. E
perché limitare i sospetti ai soli che parteciparono alla conversazione sul riso? Forse
il delitto ha avuto altri moventi, che non hanno nulla a che fare con la biblioteca. In
ogni caso occorrono due cose: sapere come si entra in biblioteca di notte, e avere un
lume. Per il lume pensaci tu. Gira in cucina all'ora di pranzo, prendine uno...”
“Un furto?”
“Un prestito, alla maggior gloria del Signore.”
“Se è così, contate su di me.”
“Bravo. Quanto a entrare nell'Edificio, abbiamo visto da dove è apparso
Malachia ieri notte. Oggi farò una visita alla chiesa e a quella cappella in particolare.
Tra un'ora andremo a mensa. Dopo abbiamo una riunione con l'Abate. Vi sarai
ammesso, perché ho chiesto di avere un segretario che prenda nota di quanto
diremo.”

Secondo giorno

Nona
Dove l'Abate si mostra fiero delle ricchezze della sua abbazia
e timoroso degli eretici, e alla fine Adso dubita di aver
fatto male ad andare per il mondo

Trovammo l'Abate in chiesa, davanti all'altar maggiore. Stava seguendo il
lavoro di alcuni novizi che avevano tratto da qualche penetrale una serie di vasi sacri,
calici, patene, ostensori, e un crocifisso che non avevo visto durante la funzione della
mattina. Non potei trattenere un'esclamazione di meraviglia di fronte alla sfolgorante
bellezza di quelle sacre suppellettili. Era pieno mezzogiorno e la luce entrava a fiotti
dalle finestre del coro, e di più ancora da quelle delle facciate, formando bianche
cascate che, come mistici torrenti di divina sostanza, andavano a incrociarsi in vari
punti della chiesa, inondando lo stesso altare.
I vasi, i calici, tutto rivelava la propria materia preziosa: tra il giallo dell'oro, il
biancore immacolato degli avori e la trasparenza del cristallo, vidi rilucere gemme di
ogni colore e dimensione, e riconobbi il giacinto, il topazio, il rubino, lo zaffiro, lo
smeraldo, il crisolite, l'onice, il carbonchio e il diaspro e l'agata. E al tempo stesso mi
avvidi di quanto al mattino, rapito prima nella preghiera, e poi sconvolto dal terrore,
non avevo notato: il paliotto dell'altare e altri tre pannelli che gli facevano corona,
erano interamente d'oro, e infine l'intero altare appariva d'oro da qualunque parte lo si
guardasse.
L'Abate sorrise al mio stupore: “Queste ricchezze che vedete,” disse rivolto a
me e al mio maestro, “e altre che vedrete ancora, sono il retaggio di secoli di pietà e
devozione, e testimonio della potenza e santità di questa abbazia. Principi e potenti
della terra, arcivescovi e vescovi hanno sacrificato a questo altare e agli oggetti che
vi sono destinati gli anelli delle loro investiture, gli ori e le pietre che erano segno
della loro grandezza, e li hanno voluti qui rifusi per la maggiore gloria del Signore e
di questo suo luogo. Malgrado oggi l'abbazia sia stata funestata da un altro evento
luttuoso, non possiamo dimenticare di fronte alla nostra fragilità la forza e la potenza
dell'Altissimo. Si avvicinano le festività del Santo Natale, e stiamo cominciando a
pulire gli arredi sacri, in modo che la nascita del Salvatore venga poi festeggiata con
tutto lo sfarzo e la magnificenza che merita e vuole. Tutto dovrà apparire nel pieno
del suo fulgore...” aggiunse guardando fissamente Guglielmo, e capii dopo perché
insisteva così orgogliosamente a giustificare il suo operato, “perché pensiamo che sia
utile e conveniente non nascondere, ma al contrario proclamare le divine elargizioni.”
“Certo,” disse Guglielmo con cortesia, “se la sublimità vostra ritiene che il
Signore debba essere così glorificato, la vostra abbazia ha raggiunto la più grande
eccellenza in questo contributo di lode.”

“E così si deve,” disse l'Abate. “Se anfore e fiale d'oro e piccoli mortai aurei
era d'uso servissero per volere di Dio o ordine dei profeti a raccogliere il sangue di
capre o di vitelli o della giovenca nel tempio di Salomone, tanto più vasi d'oro e
pietre preziose, e tutto ciò che ha più valore tra le cose create, devono essere usati
con continua reverenza e piena devozione per accogliere il sangue di Cristo! Se per
una seconda creazione la nostra sostanza venisse a essere la stessa dei cherubini e dei
serafini, sarebbe ancora indegno il servizio che essa potrebbe prestare a una vittima
così ineffabile...”
“Così sia,” dissi.
“Molti obbiettano che una mente santamente ispirata, un puro cuore,
un'intenzione piena di fede dovrebbero bastare per questa sacra funzione. Noi siamo i
primi ad affermare esplicitamente e risolutamente che questa è la cosa essenziale: ma
siamo convinti che si debba rendere l'omaggio anche attraverso l'esteriore ornamento
della sacra suppellettile, perché è sommamente giusto e conveniente che noi
serviamo il nostro Salvatore in tutte le cose, integralmente, Lui che non si è rifiutato
di provvedere a noi in tutte le cose integralmente e senza eccezioni.”
“Questa è sempre stata l'opinione dei grandi del vostro ordine,” consentì
Guglielmo, “e ricordo cose bellissime scritte sugli ornamenti delle chiese dal
grandissimo e venerabile abate Sugero.”
“Così è,” disse l'Abate. “Vedete questo crocifisso. Non è ancora completo...”
Lo prese in mano con infinito amore e lo considerò col volto illuminato di
beatitudine. “Mancano qui ancora alcune perle, né le ho trovate della giusta misura.
Un tempo il santo Andrea si rivolse alla croce del Golgota dicendola adorna delle
membra di Cristo come di perle. E di perle deve essere adorno questo umile
simulacro di quel gran prodigio. Anche se ho ritenuto opportuno farvi incastonare, in
questo punto, sopra il capo stesso del Salvatore, il più bel diamante che mai abbiate
visto.” Accarezzò con mani devote, con le sue lunghe dita bianche, le parti più
preziose del sacro legno, ovvero del sacro avorio, ché di questa splendida materia
erano fatte le braccia della croce.
“Quando, mentre mi diletto di tutte le bellezze di questa casa di Dio, l'incanto
delle pietre multicolori mi ha strappato alle cure esterne, e una degna meditazione mi
ha indotto a riflettere, trasferendo ciò che è materiale a ciò che è immateriale, sulla
diversità delle sacre virtù, allora mi sembra di trovarmi, per così dire, in una strana
regione dell'universo che non sta più del tutto chiusa nel fango della terra né del tutto
libera nella purezza del cielo. E mi sembra che, per grazia di Dio, io possa essere
trasportato da questo mondo inferiore a quello superiore per via anagogica...”
Parlava, e aveva rivolto il viso alla navata. Un fiotto di luce che penetrava
dall'alto lo stava, per una particolare benevolenza dell'astro diurno, illuminando nel
volto, e nelle mani che aveva aperte in forma di croce, rapito com'era dal fervore suo.
“Ogni creatura,” disse, “sia essa visibile o invisibile, è una luce, portata all'essere dal
padre delle luci. Questo avorio, quest'onice, ma anche la pietra che ci circonda sono
una luce, perché io percepisco che sono buoni e belli, che esistono secondo le proprie
regole di proporzione, che differiscono per genere e specie da tutti gli altri generi e
specie, che sono definiti dal proprio numero, che non vengono meno al loro ordine,

che cercano il loro luogo specifico conformemente alla loro gravità. E tanto più
queste cose mi vengono rivelate quanto più la materia che io guardo è per sua natura
preziosa, e tanto meglio si fa luce della potenza creatrice divina, in quanto se devo
risalire alla sublimità della causa, inaccessibile nella sua pienezza, dalla sublimità
dell'effetto, quanto meglio non mi parla della divina causalità un effetto mirabile
quale l'oro o il diamante, se già di essa riescono a parlarmi financo lo sterco e
l'insetto! E allora, quando in queste pietre percepisco tali cose superiori, l'anima
piange, di gioia commossa, e non per vanità terrena o amore delle ricchezze, ma per
amore purissimo della causa prima non causata.”
“Davvero questa è la più dolce delle teologie,” disse Guglielmo con perfetta
umiltà, e pensai che usasse quella insidiosa figura di pensiero che i retori chiamano
ironia; la quale si deve usare sempre facendola precedere dalla pronunciatio, che ne
costituisce il segnale e la giustificazione; cosa che Guglielmo non faceva mai.
Ragione per cui l'Abate, più incline all'uso delle figure di discorso, prese Guglielmo
alla lettera e aggiunse, ancora in preda al suo mistico rapimento: “E' la più immediata
delle vie che ci pongono in contatto con l'Altissimo, materiale teofania.”
Guglielmo tossì educatamente: “Eh... oh...” disse. Così faceva quando voleva
introdurre un altro argomento. Gli riuscì di farlo con buona grazia perché era suo
costume - e credo sia tipico degli uomini della sua terra - iniziare ogni suo intervento
con lunghi gemiti preliminari, come se avviare l'esposizione di un pensiero compiuto
gli costasse un grande sforzo della mente. Mentre, mi ero ormai convinto, quanti più
gemiti egli anteponeva al suo asserto, tanto più egli era sicuro della bontà della
proposizione che esso esprimeva.
“Eh... oh...” disse dunque Guglielmo. “Dovremmo parlare dell'incontro e del
dibattito sulla povertà...”
“La povertà...” disse ancora assorto l'Abate, come se faticasse a discendere da
quella bella regione dell'universo in cui lo avevano rapito le sue gemme. “E' vero,
l'incontro...”
E incominciarono a discutere fittamente di cose che in parte già sapevo e in
parte riuscii a capire ascoltando il loro colloquio. Si trattava, come ho già detto sin
dall'inizio di questa mia cronaca fedele, della duplice querela che opponeva da un
lato l'imperatore al papa, e dall'altro il papa ai francescani che nel capitolo di Perugia,
sia pure con molti anni di ritardo, avevano fatte proprie le tesi degli spirituali sulla
povertà di Cristo; e dell'intrico che si era formato unendo i francescani all'impero,
intrico che - da triangolo di opposizioni e alleanze - si era ormai trasformato in un
quadrato per l'intervento, ancora a me oscurissimo, degli abati dell'ordine di san
Benedetto.
Io non colsi mai con chiarezza la ragione per cui gli abati benedettini avevano
dato protezione e ricetto ai francescani spirituali, prima ancora che il loro stesso
ordine ne condividesse in certo qual modo le opinioni. Perché se gli spirituali
predicavano la rinuncia a ogni bene terreno, gli abati del mio ordine, ne avevo avuto
quel giorno stesso la luminosa conferma, seguivano una via non meno virtuosa ma
del tutto opposta. Ma credo che gli abati ritenessero che un eccessivo potere del papa
significasse un eccessivo potere dei vescovi e delle città, mentre l'ordine mio aveva

conservato intatta la sua potenza nei secoli proprio in lotta col clero secolare e i
mercanti cittadini, ponendosi come diretto mediatore tra il cielo e la terra, e
consigliere dei sovrani.
Avevo sentito tante volte ripetere la frase secondo cui il popolo di Dio si
divideva in pastori (ovvero i chierici), cani (ovvero i guerrieri) e pecore, il popolo.
Ma ho imparato in seguito che questa frase può essere ridetta in vari modi. I
benedettini avevano sovente parlato non di tre ordini, ma di due grandi divisioni, una
che riguardava l'amministrazione delle cose terrene e l'altra che riguardava
l'amministrazione delle cose celesti. Per quanto riguardava le cose terrene valeva la
divisione tra clero, signori laici e popolo, ma su questa tripartizione dominava la
presenza dell'ordo monachorum, legame diretto tra il popolo di Dio e il cielo, e i
monaci non avevano nulla a che vedere con quei pastori secolari che erano i preti e i
vescovi, ignoranti e corrotti, proni ormai agli interessi delle città, dove le pecore non
erano più ormai tanto i buoni e fedeli contadini, bensì i mercanti e gli artigiani.
All'ordine benedettino non spiaceva che il governo dei semplici fosse affidato ai
chierici secolari, purché lo stabilire la regola definitiva di questo rapporto competesse
ai monaci, in diretto contatto con la sorgente di ogni potere terrestre, l'impero, così
come lo erano con la sorgente di ogni potere celeste. Ecco perché, credo, molti abati
benedettini, per restituire dignità all'impero contro il governo delle città (vescovi e
mercanti uniti) accettarono anche di proteggere i francescani spirituali, di cui non
condividevano le idee, ma la cui presenza faceva loro comodo, in quanto offriva
all'impero buoni sillogismi contro lo strapotere del papa.
Queste erano le ragioni, ne arguii, per cui ora Abbone stava disponendosi a
collaborare con Guglielmo, inviato dall'imperatore, per far da mediatore tra l'ordine
francescano e la sede pontificia. Infatti, pur nella violenza della disputa che tanto
faceva periclitare l'unità della chiesa, Michele da Cesena più volte chiamato ad
Avignone da papa Giovanni, si era finalmente disposto ad accettare l'invito, perché
non voleva che il suo ordine si ponesse in urto definitivo col pontefice. Quale
generale dei francescani voleva a un tempo e far trionfare le loro posizioni e ottenere
il consenso papale, anche perché intuiva che senza il consenso del papa non avrebbe
potuto rimanere a lungo alla testa dell'ordine.
Ma molti gli avevano fatto osservare che il papa lo avrebbe atteso in Francia
per tendergli un tranello, imputarlo di eresia e processarlo. E perciò consigliavano
che l'andata di Michele ad Avignone fosse preceduta da alcune trattative. Marsilio
aveva avuto un'idea migliore: inviare con Michele anche un legato imperiale che
presentasse al papa il punto di vista dei sostenitori dell'imperatore. Non tanto per
convincere il vecchio Cahors ma per rafforzare la posizione di Michele che, facendo
parte di una legazione imperiale, non avrebbe potuto cadere così facilmente preda
della vendetta pontificia.
Anche questa idea presentava tuttavia numerosi inconvenienti e non era
realizzabile immantinenti. Di lì era venuta l'idea di un incontro preliminare tra i
membri della legazione imperiale e alcuni inviati del papa, per provare le rispettive
posizioni e stilare gli accordi per un incontro in cui la sicurezza dei visitatori italiani
fosse garantita. Di organizzare questo primo incontro era stato appunto incaricato

Guglielmo da Baskerville. Il quale avrebbe poi dovuto rappresentare il punto di vista
dei teologi imperiali ad Avignone, se avesse ritenuto che il viaggio era possibile
senza pericolo. Impresa non facile perché si supponeva che il papa, che voleva
Michele da solo per poterlo ridurre più facilmente all'obbedienza, avrebbe inviato in
Italia una legazione istruita in modo da far fallire, per quanto possibile, il viaggio
degli inviati imperiali alla sua corte. Guglielmo si era mosso sino ad allora con
grande abilità. Dopo lunghe consultazioni con vari abati benedettini (ecco la ragione
delle molte tappe del nostro viaggio) aveva scelto l'abbazia dove eravamo proprio
perché si sapeva che l'Abate era devotissimo all'impero e tuttavia, per la sua gran
abilità diplomatica, non inviso alla corte pontificia. Territorio neutro, dunque,
l'abbazia, dove i due gruppi avrebbero potuto incontrarsi.
Ma le resistenze del pontefice non erano finite. Egli sapeva che, una volta sul
terreno dell'abbazia, la sua legazione sarebbe stata sottomessa alla giurisdizione
dell'Abate: e siccome di essa avrebbero fatto parte anche membri del clero secolare,
non accettava questa clausola, accampando timori di un tranello imperiale. Aveva
posto quindi la condizione che l'incolumità dei suoi inviati fosse stata affidata a una
compagnia di arcieri del re di Francia agli ordini di persona di sua fiducia. Di questo
avevo vagamente udito Guglielmo discorrere con un ambasciatore del papa a
Bobbio: si era trattato di definire la formula con cui designare i compiti di questa
compagnia, ovvero cosa si intendesse per salvaguardia dell'incolumità dei legati
pontifici. Si era accettata finalmente una formula proposta dagli avignonesi e che era
parsa ragionevole: gli armati e chi li comandava avrebbero avuto giurisdizione “su
tutti coloro che in qualche modo cercavano di attentare alla vita dei membri della
legazione pontificia e di influenzarne il comportamento e il giudizio con atti
violenti”. Allora il patto era parso ispirato a pure preoccupazioni formali. Ora, dopo i
recenti fatti avvenuti all'abbazia, l'Abate era inquieto e manifestò i suoi dubbi a
Guglielmo. Se la legazione arrivava all'abbazia mentre era ancora ignoto l'autore di
due delitti (il giorno dopo le preoccupazioni dell'Abate avrebbero dovuto aumentare,
perché i delitti sarebbero stati tre) si sarebbe dovuto ammettere che circolava entro
quelle mura qualcuno capace di influenzare con atti violenti il giudizio e il
comportamento dei legati pontifici.
A nulla valeva cercare di celare i crimini che erano stati commessi, perché se
qualcosa d'altro fosse ancora avvenuto, i legati pontifici avrebbero pensato a un
complotto ai loro danni. E dunque le soluzioni erano solo due. O Guglielmo scopriva
l'assassino prima dell'arrivo della legazione (e qui l'Abate lo guardò fissamente come
a rimproverarlo tacitamente di non essere ancora venuto a capo della faccenda)
oppure occorreva avvertite lealmente il rappresentante del papa di quanto stava
avvenendo e chiedere la sua collaborazione perché l'abbazia fosse posta sotto attenta
sorveglianza durante il corso dei lavori. Cosa che all'Abate dispiaceva, perché
significava rinunciare a parte della sua sovranità e porre i suoi stessi monaci sotto il
controllo dei francesi. Ma non si poteva rischiare. Guglielmo e l'Abate erano
entrambi contrariati per la piega che prendevano le cose, ma avevano poche
alternative. Si ripromisero pertanto di prendere una decisione definitiva entro il

giorno seguente. Per intanto non restava che affidarsi alla misericordia divina e alla
sagacia di Guglielmo.
“Farò il possibile, vostra sublimità,” disse Guglielmo. “Ma d'altra parte non
vedo come la cosa possa compromettere davvero l'incontro. Anche il rappresentante
pontificio vorrà comprendere che c'è differenza tra l'opera di un pazzo, o di un
sanguinario, o forse soltanto di un'anima smarrita, e i gravi problemi che uomini
probi verranno a discutere.”
“Credete?” chiese l'Abate, guardando Guglielmo fissamente. “Non dimenticate
che gli avignonesi sanno di incontrarsi con dei minoriti, e quindi con persone
pericolosamente vicine ai fraticelli e ad altri più dissennati ancora dei fraticelli, a
eretici pericolosi che si sono macchiati di delitti,” e qui l'Abate abbassò la voce,
“rispetto ai quali i fatti, peraltro orribili, che sono accaduti qui impallidiscono come
nebbia al sole.”
“Non si tratta della stessa cosa!” esclamò Guglielmo con vivacità. “Non potete
mettere alla stessa stregua i minoriti del capitolo di Perugia e qualche banda di eretici
che hanno frainteso il messaggio del vangelo trasformando la lotta contro le
ricchezze in una serie di vendette private o di follie sanguinarie...”
“Non sono passati molti anni da che, non molte miglia da qui, una di queste
bande, come voi le chiamate, ha messo a ferro e fuoco le terre del vescovo di Vercelli
e le montagne del novarese,” disse seccamente l'Abate.
“Parlate di fra Dolcino e degli apostolici...”
“Degli pseudo apostoli,” corresse l'Abate. E ancora una volta sentivo citare fra
Dolcino e gli pseudo apostoli, e ancora una volta con tono circospetto, e quasi una
sfumatura di terrore.
“Degli pseudo apostoli,” ammise volentieri Guglielmo. “Ma essi non avevano
nulla a che vedere coi minoriti...”
“Dei quali professavano la stessa reverenza per Gioacchino di Calabria,”
incalzò l'Abate, “e potete chiederlo al vostro confratello Ubertino.”
“Faccio rilevare a vostra sublimità che ora è confratello vostro,” disse
Guglielmo, con un sorriso e con una specie di inchino, come per complimentarsi con
l'Abate per l'acquisto che il suo ordine aveva fatto accogliendo un uomo di tanta
reputazione.
“Lo so, lo so,” sorrise l'Abate. “E voi sapete con quanta fraterna sollecitudine
il nostro ordine ha accolto gli spirituali quando sono incorsi nelle ire del papa. Non
parlo solo di Ubertino ma anche di molti altri fratelli più umili, dei quali poco si sa, e
dei quali forse si dovrebbe sapere di più. Perché è accaduto che noi accogliessimo
transfughi che si sono presentati vestiti del saio dei minoriti, e dopo ho appreso che le
varie vicende della loro vita li avevano portati, per un tratto, assai vicini ai
dolciniani...”
“Anche qui?” domandò Guglielmo.
“Anche qui. Vi sto rivelando qualcosa di cui in verità so molto poco, e in ogni
caso non abbastanza per formulare accuse. Ma visto che state indagando sulla vita di
questa abbazia è bene che anche voi conosciate queste cose. Vi dirò allora che
sospetto, badate, sospetto in base a cose che ho udito o indovinato, che ci sia stato un

momento molto buio nella vita del nostro cellario, che appunto arrivò qui anni fa
seguendo l'esodo dei minoriti.”
“Il cellario? Remigio da Varagine un dolciniano? Mi pare l'essere più mite e in
ogni caso meno preoccupato da madonna povertà che io abbia mai visto...” disse
Guglielmo.
“E infatti non posso dire nulla di lui, e mi avvalgo dei suoi buoni servizi, per
cui tutta la comunità gli va riconoscente. Ma dico questo, per farvi capire come sia
facile trovare connessioni tra un frate e un fraticello.”
“Ancora una volta la vostra magnitudine è ingiusta, se così posso dire,”
interloquì Guglielmo. “Stavamo parlando dei dolciniani, non dei fraticelli. Dei quali
molto si potrà dire, senza neppur sapere di chi si parla, perché ve ne sono di molte
sorte, ma non che siano dei sanguinari. Li si potrà al massimo rimproverare di
mettere in pratica senza troppo senno cose che gli spirituali hanno predicato con
maggior misura e animati da vero amor di Dio, e in questo convengo che esistono
confini assai esili tra gli uni e gli altri...”
“Ma i fraticelli sono eretici!” interruppe seccamente l'Abate. “Non si limitano
a sostenere la povertà di Cristo e degli apostoli, dottrina che, anche se non mi sento
di condividere, può essere utilmente opposta all'albagìa avignonese. I fraticelli
traggono da tale dottrina un sillogismo pratico, ne inferiscono un diritto alla rivolta,
al saccheggio, alla perversione dei costumi.”
“Ma quali fraticelli?”
“Tutti, in genere. Lo sapete che si sono macchiati di delitti innominabili, che
non riconoscono il matrimonio, che negano l'inferno, che commettono sodomia, che
abbracciano l'eresia bogomila dell'ordo Bulgarie e dell'ordo Drygonthie...”
“Vi prego,” disse Guglielmo, “non confondete cose diverse! Voi parlate come
se fraticelli, patarini, valdesi, catari, e tra questi bogomili di Bulgaria ed eretici di
Dragovitsa fossero tutti la stessa cosa!”
“Lo sono,” disse seccamente l'Abate, “lo sono perché sono eretici e lo sono
perché mettono a repentaglio l'ordine stesso del mondo civile, anche l'ordine
dell'impero che voi mi sembrate auspicare. Cento e più anni fa i seguaci di Arnaldo
da Brescia incendiarono le case dei nobili e dei cardinali, e questi furono i frutti
dell'eresia lombarda dei patarini. So delle storie terribili su questi eretici, e le lessi in
Cesario di Eisterbach. A Verona il canonico di san Gedeone, Everardo, notò una
volta che colui che lo ospitava ogni notte usciva di casa con la moglie e la figlia.
Interrogò non so chi dei tre per sapere dove andassero e che facessero. Vieni e vedrai,
gli fu risposto ed egli li seguì in una casa sotterranea, molto ampia, dove c'erano
raccolte persone di entrambi i sessi. Un eresiarca, mentre tutti stavano in silenzio,
tenne un discorso pieno di bestemmie, con il proposito di corrompere la loro vita e i
loro costumi. Poi, spenta la candela, ciascuno si gettò sulla sua vicina, senza far
differenza tra la sposa legittima e la nubile, tra vedova e vergine, tra padrona e serva,
né (ciò che era peggio, il Signore mi perdoni mentre dico cose così orribili) tra figlia
e sorella. Everardo, vedendo tutto ciò, da giovane leggero e lussurioso quale era,
fingendosi un discepolo, si accostò non so se alla figlia del suo ospite o a un'altra
fanciulla, e dopo che fu spenta la candela, peccò con lei. Fece purtroppo questo per

più di un anno, e alla fine il maestro disse che quel giovane frequentava con tanto
profitto le loro sedute che presto sarebbe stato in grado di istruire i neofiti. A quel
punto Everardo comprese l'abisso in cui era caduto e riuscì a sfuggire alla loro
seduzione dicendo che aveva frequentato quella casa non perché era attratto
dall'eresia ma perché era attratto dalle fanciulle. Quelli lo scacciarono. Ma tale, lo
vedete, è la legge e la vita degli eretici, patarini, catari, gioachimiti, spirituali d'ogni
risma. Né c'è da meravigliarsi: non credono nella risurrezione della carne e
nell'inferno come castigo dei malvagi, e ritengono di poter fare impunemente
qualsiasi cosa. Essi infatti si dicono catharoi e cioè puri.”
“Abbone,” disse Guglielmo, “voi vivete isolato in questa splendida e santa
abbazia, lontana dalle nequizie del mondo. La vita nelle città è molto più complessa
di quanto credete e ci sono gradazioni, lo sapete, anche nell'errore e nel male. Lot fu
molto meno peccatore dei suoi concittadini che concepirono pensieri immondi anche
sugli angeli inviati da Dio, e il tradimento di Pietro fu nulla rispetto al tradimento di
Giuda, infatti uno fu perdonato e l'altro no. Non potete considerare patarini e catari la
stessa cosa. I patarini sono un movimento di riforma dei costumi interno alle leggi di
santa madre chiesa. Essi vollero sempre migliorare il modo di vita degli
ecclesiastici.”
“Sostenendo che non si dovevano prendere i sacramenti dai sacerdoti
impuri...”
“E sbagliarono, ma fu l'unico loro errore di dottrina. Non si proposero mai di
alterare la legge di Dio...”
“Ma la predicazione patarina di Arnaldo da Brescia, a Roma, più di duecento
anni fa, spinse la turba dei rustici a incendiare le case dei nobili e dei cardinali.”
“Arnaldo cercò di trascinare nel suo movimento di riforma i magistrati della
città. Quelli non lo seguirono, e trovò consenso tra le turbe dei poveri e dei
diseredati. Non fu responsabile dell'energia e della rabbia con cui quelli risposero ai
suoi appelli per una città meno corrotta.”
“La città è sempre corrotta.”
“La città è il luogo dove oggi vive il popolo di Dio, di cui voi, di cui noi siamo
i pastori. E' il luogo dello scandalo in cui il prelato ricco predica la virtù al popolo
povero e affamato. I disordini dei patarini nascono da questa situazione. Sono tristi,
non sono incomprensibili. I catari sono altra cosa. E' un'eresia orientale, al di fuori
della dottrina della chiesa. Io non so se veramente commettano o abbiano commesso
i delitti che vengono loro imputati. So che rifiutano il matrimonio, che negano
l'inferno. Mi chiedo se molti degli atti che non hanno commesso non siano stati loro
attribuiti solo in virtù delle idee (certo nefande) che hanno sostenuto.”
“E voi mi dite che i catari non si sono mescolati ai patarini, e che entrambi non
siano altro che due delle facce, innumerevoli, della stessa manifestazione
demoniaca?”
“Dico che molte di queste eresie, indipendentemente dalle dottrine che
sostengono, trovano successo tra i semplici, perché suggeriscono loro la possibilità di
una vita diversa. Dico che molto spesso i semplici non sanno molto di dottrina. Dico
che è accaduto sovente che turbe di semplici abbiano confuso la predicazione catara

con quella dei patarini, e questa in generale con quella degli spirituali. La vita dei
semplici, Abbone, non è illuminata dalla sapienza e dal senso vigile delle distinzioni
che ci fa saggi. Ed è ossessionata dalla malattia, dalla povertà, fatta balbuziente
dall'ignoranza. Spesso per molti di essi l'adesione a un gruppo eretico è solo un modo
come un altro di gridare la propria disperazione. Si può bruciare la casa di un
cardinale sia perché si vuole perfezionare la vita del clero, sia perché si ritiene che
l'inferno, che lui predica, non esista. Lo si fa sempre perché esiste l'inferno terreno, in
cui vive il gregge di cui noi siamo pastori. Ma voi sapete benissimo che, come essi
non distinguono tra chiesa bulgara e seguaci di prete Liprando, spesso anche le
autorità imperiali e i loro sostenitori non distinsero tra spirituali ed eretici. Non di
rado gruppi ghibellini, per battere il loro avversario, sostennero tra il popolo tendenze
catare. A mio parere fecero male. Ma quello che ora so è che gli stessi gruppi,
sovente, per sbarazzarsi di questi inquieti e pericolosi avversari troppo «semplici»,
attribuirono agli uni le eresie degli altri, e spinsero tutti sul rogo. Ho visto, vi giuro
Abbone, ho visto coi miei occhi, uomini di vita virtuosa, sinceramente seguaci della
povertà e della castità, ma nemici dei vescovi, che i vescovi spinsero nelle mani del
braccio secolare, fosse esso al servizio dell'impero o delle città libere, accusandoli di
promiscuità sessuale, sodomia, pratiche nefande - di cui forse altri ma non loro si
erano resi colpevoli. I semplici sono carne da macello, da usare quando servono a
mettere in crisi il potere avverso, e da sacrificare quando non servono più.”
“Quindi,” disse l'Abate con evidente malizia, “fra Dolcino e i suoi forsennati, e
Gherardo Segalelli e quei turpi assassini furono catari malvagi o fraticelli virtuosi,
bogomili sodomiti o patarini riformatori? Mi volete allora dire, Guglielmo, voi che
sapete tutto degli eretici, tanto da sembrare uno dei loro, dove sta la verità?”
“Da nessuna parte, talora,” disse con tristezza Guglielmo.
“Vedete che anche voi non sapete più distinguere tra eretico ed eretico? Io ho
almeno una regola. So che eretici sono coloro che mettono a repentaglio l'ordine su
cui si regge il popolo di Dio. E difendo l'impero perché mi garantisce quest'ordine.
Combatto il papa perché sta consegnando il potere spirituale ai vescovi delle città,
che si alleano ai mercanti e alle corporazioni, e non sapranno mantenere quest'ordine.
Noi lo abbiamo mantenuto per secoli. E quanto agli eretici ho pure una regola, e si
riassume nella risposta che diede Arnaldo Amalrico, abate di Citeaux, a chi gli
chiedeva cosa fare dei cittadini di Béziers, città sospetta di eresia: uccideteli tutti, Dio
riconoscerà i suoi.”
Guglielmo abbassò gli occhi e stette alquanto in silenzio. Poi disse: “La città
di Béziers fu presa e i nostri non guardarono né a dignità né a sesso né a età e quasi
ventimila uomini morirono di spada. Fatta così la strage, la città fu saccheggiata e
arsa.”
“Anche una guerra santa è una guerra.”
“Anche una guerra santa è una guerra. Per questo forse non dovrebbero esserci
guerre sante. Ma cosa dico, sono qui a sostenere i diritti di Ludovico, che pure sta
mettendo a fuoco l'Italia. Mi trovo anch'io preso in un gioco di strane alleanze. Strana
l'alleanza degli spirituali con l'impero, strana quella dell'impero con Marsilio, che
chiede la sovranità per il popolo. E strana quella tra noi due, così diversi per propositi

e tradizione. Ma abbiamo due compiti in comune. Il successo dell'incontro, e la
scoperta di un assassino. Cerchiamo di procedere in pace.”
L'Abate aprì le braccia. “Datemi il bacio della pace, frate Guglielmo. Con un
uomo del vostro sapere potremmo discutere a lungo su sottili questioni di teologia e
di morale. Ma non dobbiamo cedere al gusto della disputa come fanno i maestri di
Parigi. E' vero, abbiamo un compito importante che ci attende, e dobbiamo procedere
di comune accordo. Ma ho parlato di queste cose perché credo che vi sia un rapporto,
capite?, un rapporto possibile, ovvero che altri possano porre un rapporto tra i delitti
che qui sono avvenuti e le tesi dei vostri confratelli. Per questo vi ho avvertito, per
questo dobbiamo prevenire ogni sospetto o insinuazione da parte degli avignonesi.”
“Non dovrei supporre che la vostra sublimità mi ha suggerito anche una traccia
per la mia indagine? Ritenete che all'origine degli eventi recenti possa esserci
qualche oscura storia che risale al passato ereticale di qualche monaco?”
L'Abate tacque per alcuni istanti, guardando Guglielmo senza che nessuna
espressione trasparisse dal suo viso. Poi disse: “In questa triste vicenda l'inquisitore
siete voi. A voi compete essere sospettoso e persino rischiare un sospetto ingiusto. Io
sono qui soltanto il padre comune. E, aggiungo, se avessi saputo che il passato di uno
dei miei monaci si presta a sospetti veritieri, avrei proceduto già io a sradicare la
mala pianta. Quello che so, lo sapete. Quello che non so, è giusto che venga alla luce
grazie alla vostra sagacia. Ma in ogni caso informatene sempre e anzitutto me.”
Salutò e uscì dalla chiesa.
“La storia diventa più complicata, caro Adso,” disse Guglielmo scuro in volto.
“Noi corriamo dietro a un manoscritto, ci interessiamo alle diatribe di alcuni monaci
troppo curiosi e alla vicenda di altri monaci troppo lussuriosi, ed ecco che si profila
sempre più insistentemente anche un'altra traccia, tutta diversa. Il cellario, dunque...
E col cellario è venuto qui quello strano animale di Salvatore... Ma ora dovremo
andare a riposare, perché abbiamo progettato di star svegli durante la notte.”
“Ma allora progettate ancora di penetrare in biblioteca, stanotte? Non
abbandonate questa prima traccia?”
“Per nulla. E poi chi ha detto che si tratti di due tracce diverse? E infine, questa
storia del cellario potrebbe essere solo un sospetto dell'Abate.”
Si mosse verso l'albergo dei pellegrini. Giunto alla soglia si arrestò e parlò
come se continuasse il discorso di prima.
“In fondo l'Abate mi ha chiesto di indagare sulla morte di Adelmo quando
pensava che accadesse qualcosa di torbido tra i suoi giovani monaci. Ma ora la morte
di Venanzio fa nascere altri sospetti, forse l'Abate ha intuito che la chiave del mistero
sta nella biblioteca, e su quello non vuole che io indaghi. Ed ecco allora che mi
offrirebbe la traccia del cellario per distogliere la mia attenzione dall'Edificio...”
“Ma perché non dovrebbe volere che...”
“Non fare troppe domande. L'Abate mi ha detto sin dall'inizio che la biblioteca
non si tocca. Avrà le sue buone ragioni. Potrebbe darsi che anche lui sia coinvolto in
qualche vicenda che egli non pensava potesse aver rapporto con la morte di Adelmo,

e ora si rende conto che lo scandalo si allarga e può coinvolgere anche lui. E non
vuole che si scopra la verità, o almeno non vuole che la scopra io...”
“Ma allora viviamo in un luogo abbandonato da Dio,” dissi sconfortato.
“Ne hai trovati di quelli in cui Dio si sarebbe sentito a proprio agio?” mi
domandò Guglielmo guardandomi dall'alto della sua statura.
Poi mi mandò a riposare. Mentre mi coricavo conclusi che mio padre non
avrebbe dovuto mandarmi per il mondo, che era più complicato di quanto pensassi.
Stavo imparando troppe cose.
“Salva me ab ore leonis,” pregai addormentandomi.

Secondo giorno

Dopo vespri
Dove, malgrado il capitolo sia breve, il vegliardo Alinardo
dice cose assai interessanti sul labirinto e sul modo di
entrarvi

Mi risvegliai che suonava quasi l'ora della mensa serale. Mi sentivo intorpidito
dal sonno, perché il sonno diurno è come il peccato della carne: più se ne è avuto più
se ne vorrebbe, eppure ci si sente infelici, sazi e insaziati allo stesso tempo.
Guglielmo non era nella sua cella, evidentemente si era levato molto prima. Lo
trovai, dopo un breve errare, che usciva dall'Edificio. Mi disse che era stato allo
scriptorium, sfogliando il catalogo e osservando il lavoro dei monaci nel tentativo di
avvicinarsi al tavolo di Venanzio per riprendere l'ispezione. Ma che per un motivo o
per l'altro, ciascuno pareva intenzionato a non lasciarlo curiosare tra quelle carte.
Prima gli si era avvicinato Malachia, per mostrargli alcune miniature di pregio. Poi
Bencio lo aveva tenuto occupato con pretesti di nessun valore. Dopo ancora, quando
si era chinato per riprendere la sua ispezione, Berengario si era messo a girargli
intorno offrendo la sua collaborazione.
Infine Malachia, vedendo che il mio maestro pareva seriamente intenzionato a
occuparsi delle cose di Venanzio, gli aveva detto chiaro e tondo che forse, prima di
frugare tra le carte del morto, era meglio ottenere l'autorizzazione dell'Abate; che lui
stesso, pur essendo il bibliotecario, se ne era astenuto, per rispetto e disciplina; e che
in ogni caso nessuno si era avvicinato a quel tavolo, come Guglielmo gli aveva
chiesto, e nessuno vi si sarebbe avvicinato sino a che l'Abate non fosse intervenuto.
Guglielmo gli aveva fatto notare che l'Abate gli aveva dato licenza di indagare per
tutta l'abbazia, Malachia aveva domandato non senza malizia se l'Abate gli aveva
anche dato licenza di muoversi liberamente per lo scriptorium o, Dio non volesse, la
biblioteca. Guglielmo aveva capito che non era il caso di impegnarsi in una prova di
forza con Malachia, anche se tutti quei movimenti e quei timori intorno alle carte di
Venanzio gli avevano naturalmente fortificato il desiderio di prenderne conoscenza.
Ma tale era la sua determinazione di ritornare colà di notte, non sapeva ancora come,
che aveva deciso di non creare incidenti. Covava però evidenti pensieri di rivincita
che, se non fossero stati ispirati come erano alla sete di verità, sarebbero apparsi
molto ostinati e forse riprovevoli.
Prima di entrare in refettorio, facemmo ancora una piccola passeggiata nel
chiostro, per dissolvere i fumi del sonno all'aria fredda della sera. Vi si aggiravano
ancora alcuni monaci in meditazione. Nel giardino prospiciente il chiostro
scorgemmo il vecchissimo Alinardo da Grottaferrata, che ormai imbecille nel corpo,
trascorreva gran parte della propria giornata tra le piante, quando non era a pregare in
chiesa. Sembrava non sentire freddo, e sedeva lungo la parte esterna del porticato.

Guglielmo gli rivolse alcune parole di saluto e il vecchio parve lieto che
qualcuno si intrattenesse con lui.
“Giornata serena,” disse Guglielmo.
“Per grazia di Dio,” rispose il vecchio.
“Serena nel cielo, ma scura in terra. Conoscevate bene Venanzio?”
“Venanzio chi?” disse il vecchio. Poi una luce si accese nei suoi occhi. “Ah, il
ragazzo morto. La bestia si aggira per l'abbazia...”
“Quale bestia?”
“La grande bestia che viene dal mare... Sette teste e dieci corna e sulle corna
dieci diademi e sulle teste tre nomi di bestemmia. La bestia che pare un leopardo, coi
piedi come quelli dell'orso e la bocca come quella del leone... Io l'ho vista.”
“Dove l'avete vista? In biblioteca?”
“Biblioteca? Perché? Sono anni che non vado più nello scriptorium e non ho
mai visto la biblioteca. Nessuno va in biblioteca. Io conobbi coloro che salivano alla
biblioteca...”
“Chi, Malachia, Berengario?”
“Oh no...” il vecchio rise con voce chioccia. “Prima. Il bibliotecario che venne
prima di Malachia, tanti anni fa...”
“Chi era?”
“Non mi ricordo, è morto, quando Malachia era ancora giovane. E quello che
venne prima del maestro di Malachia ed era aiuto bibliotecario giovane quando io ero
giovane... Ma nella biblioteca io non misi mai piede. Labirinto...”
“La biblioteca è un labirinto?”
“Hunc mundum tipice laberinthus denotat ille,” recitò assorto il vegliardo.
“Intranti largus, redeunti sed nimis artus. La biblioteca è un gran labirinto, segno del
labirinto del mondo. Entri e non sai se uscirai. Non bisogna violare le colonne
d'Ercole...”
“Quindi non sapete come si entra nella biblioteca quando le porte dell'Edificio
sono chiuse?”
“Oh sì,” rise il vecchio, “molti lo sanno. Passi per l'ossario. Puoi passare per
l'ossario, ma non vuoi passare per l'ossario. I monaci morti vegliano.”
“Sono quelli i monaci morti che vegliano, non quelli che si aggirano di notte
con un lume per la biblioteca?”
“Con un lume?” Il vecchio parve stupito. “Non ho mai sentito questa storia. I
monaci morti stanno nell'ossario, le ossa calano a poco a poco dal cimitero e si
radunano lì a custodire il passaggio. Non hai mai visto l'altare della cappella che reca
all'ossario?”
“E' la terza a sinistra dopo il transetto, è vero?”
“La terza? Forse. E' quella con la pietra dell'altare scolpita con mille scheletri.
Il quarto teschio a destra, spingi negli occhi... E sei nell'ossario. Ma non ci vai, io non
ci sono mai andato. L'Abate non vuole.”
“E la bestia, dove avete visto la bestia?”
“La bestia? Ah, l'Anticristo... Egli sta per venire, il millennio è scaduto, lo
attendiamo...”

“Ma il millennio è scaduto da trecento anni, e allora non venne...”
“L'Anticristo non viene dopo che sono scaduti i mille anni. Scaduti i mille anni
inizia il regno dei giusti, poi viene l'Anticristo a confondere i giusti, e poi sarà la
battaglia finale...”
“Ma i giusti regneranno per mille anni,” disse Guglielmo. “O hanno regnato
dalla morte di Cristo sino alla fine del primo millennio, e quindi è allora che doveva
venire l'Anticristo o non hanno ancora regnato, e l'Anticristo è lontano.”
“Il millennio non si computa dalla morte di Cristo ma dalla donazione di
Costantino. Ora sono i mille anni...”
“E allora finisce il regno dei giusti?”
“Non lo so, non lo so più... Sono stanco. Il calcolo è difficile. Beato di Liébana
lo fece, chiedi a Jorge, egli è giovane, ricorda bene... Ma i tempi sono maturi. Non
hai udito le sette trombe?”
“Perché le sette trombe?”
“Non hai sentito come è morto l'altro ragazzo, il miniatore? Il primo angelo ha
dato fiato alla prima tromba e ne venne grandine e fuoco misto a sangue. E il
secondo angelo ha dato fiato alla seconda tromba e la terza parte del mare divenne
sangue...Non è morto nel mare di sangue il secondo ragazzo? Attenti alla terza
tromba! Morirà la terza parte delle creature viventi nel mare. Dio ci punisce. Il
mondo tutto intorno all'abbazia è infestato dall'eresia, mi han detto che è sul trono di
Roma un papa perverso che usa delle ostie per pratiche di negromanzia, e ne nutre le
sue murene... E da noi qualcuno ha violato l'interdetto, ha rotto i sigilli del
labirinto...”
“Chi ve lo ha detto?”
“L'ho udito, tutti sussurrano che il peccato è entrato nell'abbazia. Hai ceci?”
La domanda, diretta a me, mi sorprese. “No, non ho ceci,” dissi confuso.
“La prossima volta portami dei ceci. Li tengo in bocca, vedi la mia povera
bocca senza denti, sinché non si ammollano tutti. Stimolano la saliva, aqua fons
vitae. Domani mi porterai dei ceci?”
“Domani vi porterò dei ceci,” gli dissi. Ma si era assopito. Lo lasciammo per
andare in refettorio.
“Cosa pensate di ciò che ha detto?” domandai al mio maestro.
“Egli gode della divina follia dei centenari. Difficile distinguere il vero dal
falso nelle sue parole. Ma credo che ci abbia detto qualcosa sul modo di penetrare
nell'Edificio. Ho visto la cappella da cui è uscito Malachia la notte scorsa. Vi è
davvero un altare di pietra, e sulla base sono scolpiti dei teschi, stasera proveremo.”

Secondo giorno

Compieta
Dove si entra nell'Edificio, si scopre un visitatore misterioso,
si trova un messaggio segreto con segni da negromante, e
scompare, appena trovato, un libro che poi sarà ricercato
per molti altri capitoli, né ultima vicissitudine è il furto
delle preziose lenti di Guglielmo

La cena fu mesta e silenziosa. Erano passate poco più di dodici ore da quando
si era scoperto il cadavere di Venanzio. Tutti guardavano di sottecchi il suo posto
vuoto a tavola. Quando fu l'ora di compieta il corteo che si recò in coro pareva una
sfilata funebre. Partecipammo all'ufficio stando nella navata e tenendo d'occhio la
terza cappella. La luce era poca, e quando vedemmo Malachia emergere dal buio per
raggiungere il suo stallo, non potemmo capire di dove esattamente uscisse. A ogni
buon conto ci facemmo nell'ombra, nascondendoci nella navata laterale, perché
nessuno vedesse che restavamo lì a ufficio terminato. Io avevo nel mio scapolare il
lume che avevo sottratto in cucina durante la cena. L'avremmo acceso poi al gran
tripode di bronzo che restava vivo tutta la notte. Avevo uno stoppino nuovo, e molto
olio. Avremmo avuto luce per molto tempo.
Ero troppo eccitato da quanto ci apprestavamo a fare per prestar attenzione al
rito, il quale finì senza che quasi me ne accorgessi. I monaci si abbassarono i
cappucci sul viso e uscirono in lenta fila per recarsi alle loro celle. La chiesa rimase
deserta, illuminata dai bagliori del tripode.
“Orsù,” disse Guglielmo. “Al lavoro.”
Ci appressammo alla terza cappella. La base dell'altare era veramente simile a
un ossario, una serie di teschi dalle occhiaie vuote e profonde incutevano timore ai
riguardanti, posati come apparivano nel mirabile rilievo su un ammasso di tibie.
Guglielmo ripeté a bassa voce le parole che aveva udito da Alinardo (quarto teschio a
destra, spingi gli occhi). Introdusse le dita nelle occhiaie di quel volto scarnificato, e
subito udimmo come un cigolio roco. L'altare si mosse, girando su un pernio occulto,
lasciando intravvedere una apertura buia. Illuminandola col mio lume levato,
scorgemmo degli scalini umidi. Decidemmo di scenderli dopo aver discusso se
dovevamo richiuderci il passaggio dietro le nostre spalle. Meglio di no, disse
Guglielmo, non sapevamo se avremmo poi potuto riaprirlo. E quanto al rischio di
essere scoperti, se qualcuno arrivava a quell'ora a manovrare lo stesso meccanismo,
era perché sapeva come entrare e non sarebbe stato arrestato da un passaggio chiuso.
Scendemmo una decina e più di scalini e penetrammo in un corridoio sui cui
lati si aprivano delle nicchie orizzontali, come più tardi mi accadde di vedere in
molte catacombe. Ma era la prima volta che penetravo in un ossario, e ne provai
molta paura. Le ossa dei monaci erano state raccolte lì nel corso dei secoli,

disseppellite dalla terra, e ammassate nelle nicchie senza tentare di ricomporre la
figura dei loro corpi. Però alcune nicchie avevano solo ossa minute, altre solo teschi,
ben disposti quasi a piramide, in modo da non precipitare l'uno sull'altro, ed era
spettacolo invero terrorizzante, specie con il gioco d'ombre e di luci che il lume
creava lungo il nostro cammino. In una nicchia vidi solo mani, tante mani, ormai
irrimediabilmente intrecciate l'una con l'altra, in un intrico di dita morte. Lanciai un
urlo, in quel luogo di morti, provando per un momento l'impressione che vi fosse
qualcosa di vivo, uno squittio, e un rapido movimento nell'ombra.
“Topi,” mi rassicurò Guglielmo.
“Cosa fanno i topi qui?”
“Passano, come noi, perché l'ossario conduce all'Edificio, e quindi alla cucina.
E ai buoni libri della biblioteca. E adesso capisci perché Malachia ha il volto così
austero. Il suo ufficio lo obbliga a passare di qui due volte al giorno, alla sera e al
mattino. Lui sì che non ha di che ridere.”
“Ma perché il vangelo non dice mai che Cristo ridesse?” chiesi senza una
buona ragione. “E' davvero come dice Jorge?”
“Sono state legioni a domandarsi se Cristo abbia riso. La cosa non mi interessa
gran che. Credo che non abbia mai riso perché, onnisciente come doveva essere il
figlio di Dio, sapeva cosa avremmo fatto noi cristiani. Ma ecco che siamo arrivati.”
E infatti, grazie a Dio, il corridoio era finito, iniziava una nuova serie di
scalini, percorsi i quali non avemmo che spingere una porta di legno duro rinforzata
di ferro, e ci trovammo dietro al camino della cucina, proprio sotto la scala a
chiocciola che montava allo scriptorium. Mentre salivamo ci parve di udire un
rumore di sopra.
Ristemmo un attimo in silenzio, poi dissi: “E' impossibile. Nessuno è entrato
prima di noi...”
“Ammesso che questa fosse la sola via d'accesso all'Edificio. Nei secoli passati
questa era una rocca, e deve avere più accessi segreti di quanto non sappiamo.
Saliamo adagio. Ma abbiamo poco da scegliere. Se spegniamo il lume non sappiamo
dove andiamo, se lo teniamo acceso diamo l'allarme a chi si trova di sopra. L'unica
speranza è che, se c'è qualcuno, abbia più paura di noi.”
Arrivammo nello scriptorium, emergendo dal torrione meridionale. Il tavolo di
Venanzio stava proprio dalla parte opposta. Muovendoci non illuminavamo più di
poche braccia di parete alla volta, perché la sala era troppo ampia. Sperammo che
nessuno fosse nella corte e vedesse la luce trasparire dalle finestre. Il tavolo
sembrava in ordine, ma Guglielmo si chinò subito a esaminare i fogli nello scaffale
sottostante ed ebbe una esclamazione di disappunto.
“Manca qualcosa?” chiesi.
“Oggi ho visto qui due libri, e uno era in greco. Ed è quest'ultimo che manca.
Qualcuno lo ha tolto, e in gran fretta, perché una pergamena è caduta qui a terra.”
“Ma il tavolo era guardato...”
“Certo. Forse qualcuno vi ha messo le mani solo poco fa. Forse è ancora qui.”
Si voltò verso le ombre e la sua voce risuonò tra le colonne: “Se sei qui bada a te!”

Mi parve una buona idea: come Guglielmo aveva già detto, è sempre meglio che chi
ci incute paura abbia più paura di noi.
Guglielmo posò il foglio che aveva trovato ai piedi del tavolo e vi avvicinò il
volto. Mi chiese di fargli luce. Appressai il lume e scorsi una pagina bianca per la
prima metà, e nella seconda coperta di caratteri minutissimi di cui riconobbi a fatica
l'origine.
“E' greco?” chiesi.
“Sì, ma non capisco bene.” Trasse dal saio le sue lenti e le pose saldamente in
sella al proprio naso, poi avvicinò ancora di più il volto.
“E' greco, scritto molto piccolo, e tuttavia disordinatamente. Anche con le lenti
leggo a fatica, occorrerebbe più luce. Avvicinati...”
Aveva preso il foglio tenendolo davanti al volto, e io stolidamente invece di
passargli dietro alle spalle tenendo il lume alto sulla sua testa, mi misi proprio
davanti a lui. Egli mi chiese di spostarmi di lato, e nel farlo sfiorai con la fiamma il
retro del foglio. Guglielmo mi cacciò con una spinta, dicendomi se volevo bruciargli
il manoscritto, poi ebbe una esclamazione. Vidi chiaramente che sulla parte superiore
della pagina erano apparsi alcuni segni imprecisi di un colore giallo bruno.
Guglielmo si fece dare il lume e lo mosse dietro il foglio, tenendo la fiamma
abbastanza vicina alla superficie della pergamena, così da scaldarla senza lambirla.
Lentamente, come se una mano invisibile stesse tracciando “Mane, Tekel, Fares”,
vidi disegnarsi sul verso bianco del foglio, a uno a uno, mano a mano che Guglielmo
muoveva il lume, e mentre il fumo che scaturiva dal culmine della fiamma anneriva
il recto, dei tratti che non assomigliavano a quelli di nessun alfabeto, se non a quello
dei negromanti.
“Fantastico!” disse Guglielmo. “Sempre più interessante!” Si guardò intorno:
“Ma sarà meglio non esporre questa scoperta alle insidie del nostro ospite misterioso,
se ancora è qui...” Si tolse le lenti e le posò sul tavolo, poi arrotolò con cura la
pergamena e la nascose nel saio. Ancora sbalordito da quella sequenza di eventi a dir
poco miracolosi, stavo per chiedergli altre spiegazioni, quando un rumore improvviso
e secco ci distolse. Proveniva dai piedi della scala orientale che portava alla
biblioteca.
“Il nostro uomo è là, prendilo!” gridò Guglielmo e ci buttammo in quella
direzione, lui più rapido, io più lentamente perché portavo il lume. Udii un fracasso
di persona che incespica e cade, accorsi, trovai Guglielmo ai piedi della scala che
osservava un pesante volume dalla coperta rinforzata di borchie metalliche. Nello
stesso istante udimmo un altro rumore dalla direzione da cui eravamo venuti. “Stolto
che sono!” gridò Guglielmo, “presto, al tavolo di Venanzio!”
Capii, qualcuno che stava nell'ombra dietro di noi aveva gettato il volume per
attirarci lontano.
Ancora una volta Guglielmo fu più rapido di me e raggiunse il tavolo. Io
seguendolo intravvidi tra le colonne un'ombra che fuggiva, infilando la scala del
torrione occidentale.
Preso da ardore guerriero, misi il lume in mano a Guglielmo e mi buttai alla
cieca verso la scala da cui era sceso il fuggiasco. In quel momento mi sentivo come

un soldato di Cristo in lotta con le legioni infernali tutte, e ardevo dal desiderio di
mettere le mani sullo sconosciuto per consegnarlo al mio maestro. Ruzzolai quasi
lungo le scale a chiocciola inciampando nei lembi della mia veste (quello fu l'unico
momento della mia vita, lo giuro, che rimpiansi di essere entrato in un ordine
monastico!) ma in quello stesso istante, e fu pensiero di un lampo, mi consolai
all'idea che anche il mio avversario doveva soffrire dello stesso impaccio. E in più, se
aveva sottratto il libro, doveva avere le mani occupate. Precipitai quasi nella cucina
dietro il forno del pane e, alla luce della notte stellata che illuminava pallidamente il
vasto androne, vidi l'ombra che inseguivo, che infilava la porta del refettorio
tirandola dietro di sé. Mi precipitai verso di quella, faticai qualche secondo ad aprirla,
entrai, mi guardai attorno, e non vidi più nessuno. La porta che dava sull'esterno era
ancora sprangata. Mi voltai. Ombra e silenzio. Scorsi un bagliore venire dalla cucina
e mi addossai a un muro. Sulla soglia di passaggio tra i due ambienti apparve una
figura illuminata da un lume. Gridai. Era Guglielmo.
“Non c'è più nessuno? Lo prevedevo. Colui non è uscito da una porta. Non ha
infilato il passaggio dell'ossario?”
“No, è uscito di qui, ma non so da dove!”
“Te l'ho detto, ci sono altri passaggi, ed è inutile che li cerchiamo. Magari il
nostro uomo sta riemergendo da qualche parte lontana. E con lui le mie lenti.”
“Le vostre lenti?”
“Proprio così. Il nostro amico non ha potuto sottrarmi il foglio ma, con grande
presenza di spirito, passando ha afferrato dal tavolo i miei vetri.”
“E perché?”
“Perché non è uno sciocco. Mi ha sentito parlare di questi appunti, ha capito
che erano importanti, ha pensato che senza le lenti non sarò in grado di decifrarli e sa
per certo che non mi fiderò di mostrarli a nessuno. Infatti, ora è come se non li
avessi.”
“Ma come faceva a sapere delle vostre lenti?”
“Suvvia, a parte il fatto che ne abbiamo parlato ieri col maestro vetraio,
stamane nello scriptorium me le sono inforcate per frugare tra le carte di Venanzio.
Quindi ci sono molte persone che potrebbero sapere quanto quegli oggetti fossero
preziosi. E infatti potrei anche leggere un manoscritto normale, ma non questo,” e
stava srotolando di nuovo la misteriosa pergamena, “dove la parte in greco è troppo
piccola, e la parte superiore troppo incerta...”
Mi mostrò i segni misteriosi che erano apparsi come d'incanto al calore della
fiamma: “Venanzio voleva celare un segreto importante e ha usato uno di quegli
inchiostri che scrivono senza lasciar traccia e riappaiono al calore. Oppure ha usato
del succo di limone. Ma siccome non so che sostanza abbia usato e i segni potrebbero
riscomparire, presto, tu che hai gli occhi buoni, ricopiali subito nel modo più fedele
che puoi, e magari un poco più grandi.” E così feci, senza sapere cosa copiassi. Si
trattava di una serie di quattro o cinque linee invero stregonesche, e riporto ora solo i
primissimi segni, per dare al lettore una idea dell'enigma che avevamo davanti agli
occhi.

Quando ebbi copiato Guglielmo guardò, purtroppo senza lenti, tenendo la mia
tavoletta a una buona distanza dal naso. “E' certamente un alfabeto segreto che
occorrerà decifrare,” disse. “I segni sono tracciati male, e forse tu li hai ricopiati
peggio, ma si tratta certamente di un alfabeto zodiacale. Vedi? Nella prima linea
abbiamo...” allontanò ancora il foglio da sé, strinse gli occhi, con uno sforzo di
concentrazione: “Sagittario, Sole, Mercurio, Scorpione...”
“E cosa significano?”
“Se Venanzio fosse stato un ingenuo avrebbe usato l'alfabeto zodiacale più
comune: A uguale a Sole, B uguale a Giove... La prima linea si leggerebbe allora...
prova a trascrivere: RAIQASVL...” S'interruppe. “No, non vuole dire nulla, e
Venanzio non era ingenuo. Ha riformulato l'alfabeto secondo un'altra chiave. Dovrò
scoprirla.”
“E' possibile?” domandai ammirato.
“Sì, se si conosce un poco della sapienza degli arabi. I migliori trattati di
criptografia sono opera di sapienti infedeli, e a Oxford ho potuto farmene leggere
qualcuno. Bacone aveva ragione a dire che la conquista del sapere passa attraverso la
conoscenza delle lingue. Abu Bakr Ahmad ben Ali ben Washiyya an-Nabati ha
scritto secoli fa un Libro del frenetico desiderio del devoto di apprendere gli enigmi
delle antiche scritture e ha esposto molte regole per comporre e decifrare alfabeti
misteriosi, buoni per pratiche di magìa, ma anche per la corrispondenza tra gli
eserciti, o tra un re e i propri ambasciatori. Ho visto altri libri arabi che elencano una
serie di artifici assai ingegnosi. Puoi per esempio sostituire una lettera con un'altra,
puoi scrivere una parola a rovescio, puoi mettere le lettere in ordine inverso, ma
prendendone una sì e una no, e poi ricominciando da capo, puoi come in questo caso
sostituire le lettere con segni zodiacali, ma attribuendo alle lettere nascoste il loro
valore numerico e poi, secondo un altro alfabeto, convertire i numeri in altre
lettere...”
“E quale di questi sistemi avrà usato Venanzio?”
“Bisognerebbe provarli tutti, e altri ancora. Ma la prima regola per decifrare un
messaggio è indovinare cosa voglia dire.”
“Ma allora non c'è più bisogno di decifrarlo!” risi.
“Non in questo senso. Si possono però formulare delle ipotesi su quelle che
potrebbero essere le prime parole del messaggio, e poi vedere se la regola che se ne
inferisce vale per tutto il resto dello scritto. Per esempio, qui Venanzio ha certamente
annotato la chiave per penetrare nel finis Africae. Se io provo a pensare che il
messaggio parli di questo, ecco che sono illuminato all'improvviso da un ritmo...
Prova a guardare le prime tre parole, non considerare le lettere, considera solo il
numero dei segni... llllllll lllll lllllll... Ora prova a dividere in sillabe di almeno due
segni ciascuna, e recita ad alta voce: ta-ta-ta, ta-ta, ta-ta-ta... Non ti viene in mente
nulla?”
“A me no.”

“E a me sì. Secretum finis Africae... Ma se così fosse l'ultima parola dovrebbe
avere la prima e la sesta lettera uguali, e così infatti è, ecco due volte il simbolo della
Terra. E la prima lettera della prima parola, la S, dovrebbe essere uguale all'ultima
della seconda: e infatti ecco ripetuto il segno della Vergine. Forse è la strada buona.
Però potrebbe trattarsi solo di una serie di coincidenze. Occorre trovare una regola di
corrispondenza...”
“Trovarla dove?”
“Nella testa. Inventarla. E poi vedere se è quella vera. Ma tra una prova e
l'altra il gioco potrebbe portarmi via una giornata intera. Non di più perché ricordalo - non c'è scrittura segreta che non possa essere decifrata con un po' di
pazienza. Ma ora rischiamo di far tardi e vogliamo visitare la biblioteca. Tanto più
che senza lenti non riuscirò mai a leggere la seconda parte del messaggio, e tu non mi
puoi aiutare perché questi segni, ai tuoi occhi...”
“Graecum est, non legitur,” completai umiliato.
“Appunto, e vedi che aveva ragione Bacone. Studia! Ma non perdiamoci
d'animo. Riponiamo la pergamena e i tuoi appunti, e saliamo in biblioteca. Perché
questa sera nemmeno dieci legioni infernali riusciranno a trattenerci.”.
Mi segnai. “Ma chi può essere stato a precederci qui? Bencio?”
“Bencio ardeva dalla voglia di sapere cosa ci fosse tra le carte di Venanzio, ma
non mi pareva nello spirito di giocarci tiri così maliziosi. In fondo ci aveva proposto
un'alleanza, e poi mi aveva l'aria di non avere il coraggio di entrare di notte
nell'Edificio.”
“Allora Berengario? O Malachia?”
“Berengario mi sembra aver l'animo di far cose del genere. In fondo è
corresponsabile della biblioteca, è roso dal rimorso di averne tradito qualche segreto,
riteneva che Venanzio avesse sottratto quel libro e voleva forse riportarlo al posto da
cui viene. Non è riuscito a salire, ora sta nascondendo il volume da qualche parte e
potremo coglierlo sul fatto, se Dio ci assiste, quando tenterà di rimetterlo a posto.”
“Ma potrebbe anche essere Malachia, mosso dalle stesse intenzioni.”
“Direi di no. Malachia aveva avuto tutto il tempo che voleva per frugare nel
tavolo di Venanzio quando è rimasto solo per chiudere l'Edificio. Lo sapevo
benissimo e non avevo modo di evitarlo. Ora sappiamo che non l'ha fatto. E se ben
rifletti, non abbiamo motivo per sospettare che Malachia sapesse che Venanzio era
entrato in biblioteca sottraendo qualcosa. Questo lo sanno Berengario e Bencio e lo
sappiamo tu e io. In seguito alla confessione di Adelmo potrebbe saperlo Jorge, ma
non era certo lui l'uomo che si precipitava con tanta foga dalla scala a chiocciola...”
“Allora o Berengario o Bencio...”
“E perché no Pacifico da Tivoli o un altro dei monaci che abbiamo visto qui
oggi? O Nicola il vetraio, che sa dei miei occhiali? O quel bizzarro personaggio di
Salvatore, che ci han detto girar di notte per chissà quali faccende? Dobbiamo stare
attenti a non restringere il campo dei sospetti solo perché le rivelazioni di Bencio ci
hanno orientato in una sola direzione. Bencio forse voleva confonderci.”
“Ma vi è parso sincero.”

“Certo. Ma ricordati che il primo dovere di un buon inquisitore è quello di
sospettare per primi coloro che ti paiono sinceri.”
“Brutto lavoro quello dell'inquisitore,” dissi.
“Per questo l'ho abbandonato. E come vedi mi tocca riprenderlo. Ma orsù, alla
biblioteca.”

Secondo giorno

Notte
Dove si penetra finalmente nel labirinto, si hanno strane visioni
e, come accade nei labirinti, ci si perde

Rimontammo allo scriptorium, questa volta per la scala orientale, che saliva
anche al piano proibito, il lume alto davanti a noi. Io pensavo alle parole di Alinardo
sul labirinto e mi attendevo cose spaventevoli.
Fui sorpreso, come emergemmo nel luogo in cui non avremmo dovuto entrare,
di trovarmi in una sala a sette lati, non molto ampia, priva di finestre, in cui regnava,
come del resto in tutto il piano, un forte odore di stantio o di muffa. Nulla di
terrificante.
La sala, dissi, aveva sette pareti, ma solo su quattro di esse si apriva, tra due
colonnine incassate nel muro, un varco, un passaggio abbastanza ampio sormontato
da un arco a tutto sesto. Lungo le pareti chiuse si addossavano enormi armadi, carichi
di libri disposti con regolarità. Gli armadi portavano un cartiglio numerato e così
pure ogni loro singolo ripiano: chiaramente gli stessi numeri che avevamo visto nel
catalogo. In mezzo alla stanza un tavolo, anch'esso ripieno di libri. Su tutti i volumi
un velo abbastanza leggero di polvere, segno che i libri venivano puliti con una certa
frequenza. E anche per terra non vi era lordura di sorta. Sopra all'arco di una delle
porte, un grande cartiglio, dipinto sul muro che recava le parole: Apocalypsis Iesu
Christi. Non pareva sbiadito, anche se i caratteri erano antichi. Ci avvedemmo dopo,
anche nelle altre stanze, che questi cartigli erano in verità incisi nella pietra, e
abbastanza profondamente, e poi le cavità erano state riempite con della tinta, come
si usa per affrescare le chiese.
Passammo per uno dei varchi. Ci trovammo in un'altra stanza, dove si apriva
una finestra, che in luogo dei vetri portava lastre di alabastro, con due pareti piene e
un varco, dello stesso tipo di quello da cui eravamo appena passati, che dava su
un'altra stanza, la quale aveva due pareti piene anch'esse, una con finestra, e un'altra
porta che si apriva davanti a noi. Nelle due stanze due cartigli simili nella forma al
primo che avevamo visto, ma con altre parole. Il cartiglio della prima diceva: Super
thronos viginti quatuor, e quello della seconda: Nomen illi mors. Per il resto, anche
se le due stanze erano più piccole di quella da cui eravamo entrati in biblioteca
(infatti quella era eptagonale e queste due rettangolari) l'arredo era lo stesso: armadi
con libri e tavolo centrale.
Accedemmo alla terza stanza. Essa era vuota di libri e senza cartiglio. Sotto
alla finestra un altare di pietra. Vi erano tre porte, una da cui eravamo entrati, l'altra
che dava sulla stanza eptagonale già visitata, una terza che ci immise in una nuova
stanza, non dissimile dalle altre, salvo che per il cartiglio che diceva: Obscuratus est

sol et aer. Di qui si passava a una nuova stanza, il cui cartiglio diceva Facta est
grando et ignis; era priva di altre porte, ovvero, arrivati a quella stanza non si poteva
procedere e occorreva tornare indietro.
“Ragioniamo,” disse Guglielmo. “Cinque stanze quadrangolari o vagamente
trapezoidali, con una finestra ciascuna, che girano intorno a una stanza eptagonale
senza finestre a cui sale la scala. Mi pare elementare. Siamo nel torrione orientale,
ogni torrione dall'esterno presenta cinque finestre e cinque lati. Il conto torna. La
stanza vuota è proprio quella che guarda a oriente, nella stessa direzione del coro
della chiesa, la luce del sole all'alba illumina l'altare, il che mi sembra giusto e pio.
L'unica idea astuta mi pare quella delle lastre di alabastro. Di giorno filtrano una
bella luce, di notte non lasciano trasparire neppure i raggi lunari. Non è poi un gran
labirinto. Ora vediamo dove portano le altre due porte della stanza eptagonale. Credo
che ci orienteremo facilmente.”
Il mio maestro si sbagliava e i costruttori della biblioteca erano stati più abili di
quanto credessimo. Non so bene spiegare cosa avvenne, ma come abbandonammo il
torrione, l'ordine delle stanze si fece più confuso. Alcune avevano due, altre tre porte.
Tutte avevano una finestra, anche quelle che imboccavamo partendo da una stanza
con finestra e pensando di andare verso l'interno dell'Edificio. Ciascuna aveva
sempre lo stesso tipo di armadi e di tavoli, i volumi in bell'ordine ammassati
sembravano tutti uguali e non ci aiutavano certo a riconoscere il luogo con un colpo
d'occhio. Tentammo di orientarci coi cartigli. Una volta avevamo attraversato una
stanza in cui era scritto In diebus illis e dopo alcuni giri ci parve di essere tornati
laggiù. Ma ricordavamo che la porta davanti alla finestra immetteva in una stanza in
cui era scritto Primogenitus mortuorum, mentre ora ne trovavamo un'altra che diceva
di nuovo Apocalypsis Iesu Christi, e non era la sala eptagonale da cui eravamo
partiti. Questo fatto ci convinse che talora i cartigli si ripetevano uguali in stanze
diverse. Trovammo due stanze con Apocalypsis una appresso all'altra, e subito dopo
una con Cecidit de coelo stella magna.
Da dove provenissero le frasi dei cartigli era evidente, si trattava di versetti
dell'Apocalisse di Giovanni, ma non era affatto chiaro né perché fossero dipinti sui
muri, né secondo quale logica fossero disposti. Ad accrescere la nostra confusione,
rilevammo che alcuni cartigli, non molti, erano in color rosso anziché in nero.
A un certo punto ci ritrovammo nella sala eptagonale di partenza (quella era
riconoscibile perché vi si apriva l'imbocco della scala), e riprendemmo a muoverci
verso la nostra destra cercando di andare diritti di stanza in stanza. Passammo per tre
stanze e poi ci trovammo di fronte a una parete chiusa. L'unico passaggio immetteva
in una nuova stanza che aveva solo un'altra porta, uscendo dalla quale percorremmo
altre quattro stanze e ci trovammo di nuovo di fronte a una parete. Tornammo alla
stanza precedente che aveva due uscite, imboccammo quella non ancora tentata,
passammo in una nuova stanza, e ci ritrovammo nella sala eptagonale di partenza.
“Come si chiamava l'ultima stanza da cui siamo tornati indietro?” chiese
Guglielmo.
Feci uno sforzo di memoria: “Equus albus.”

“Bene, ritroviamola.” E fu facile. Di lì, se non si voleva tornare sui propri
passi, non c'era che da passare alla stanza detta Gratia vobis et pax, e di lì a destra ci
parve di trovare un nuovo passaggio che non ci riportasse indietro. In effetti
trovammo ancora In diebus illis e Primogenitus mortuorum (erano le stesse stanze di
poco prima?) ma infine giungemmo in una stanza che non ci pareva di aver ancora
visitato: Tertia pars terrae combusta est. Ma a quel punto non sapevamo più dove
eravamo rispetto al torrione orientale.
Protendendo il lume in avanti mi spinsi nelle stanze seguenti. Un gigante di
proporzioni minacciose, dal corpo ondulato e fluttuante come quello di un fantasma,
mi venne incontro.
“Un diavolo!” gridai e poco mancò mi cadesse il lume, mentre mi voltavo di
colpo e mi rifugiavo tra le braccia di Guglielmo. Questi mi prese il lume dalle mani e
scostandomi si fece avanti con una decisione che mi parve sublime. Vide anch'egli
qualcosa, perché arretrò bruscamente. Poi si protese di nuovo in avanti e alzò la
lucerna. Scoppiò a ridere.
“Veramente ingegnoso. Uno specchio!”
“Uno specchio?”
“Sì, mio prode guerriero. Ti sei lanciato con tanto coraggio su un nemico vero,
poco fa nello scriptorium, e ora ti spaventi di fronte alla tua immagine. Uno specchio,
che ti rimanda la tua immagine ingrandita e distorta.”
Mi prese per mano e mi condusse di fronte alla parete che fronteggiava
l'ingresso della stanza. In una lastra di vetro ondulata, ora che il lume l'illuminava più
da vicino, vidi le nostre due immagini, grottescamente deformate, che mutavano di
forma e di altezza a seconda di quanto ci approssimassimo o ci allontanassimo.
“Devi leggerti qualche trattato di ottica,” disse Guglielmo divertito, “come
certo l'hanno letto i fondatori della biblioteca. I migliori sono quelli degli arabi.
Alhazen compose un trattato De aspectibus in cui, con precise dimostrazioni
geometriche, ha parlato della forza degli specchi. Alcuni dei quali, a seconda di come
è modulata la loro superficie, possono ingrandire le cose più minuscole (e che altro
sono le mie lenti?), altri fanno apparire le immagini rovesciate, o oblique, o mostrano
due oggetti in luogo di uno, e quattro in luogo di due. Altri ancora, come questo,
fanno di un nano un gigante o di un gigante un nano.”
“Gesù Signore!” dissi. “Sono dunque queste le visioni che qualcuno dice di
aver avuto in biblioteca?”
“Forse. Un'idea davvero ingegnosa.” Lesse il cartiglio sul muro, sopra lo
specchio: Super thronos viginti quatuor. “L'abbiamo già trovato, ma era una sala
senza specchio. E questa tra l'altro non ha finestre, eppure non è eptagonale. Dove
siamo?” Si guardò intorno e si avvicinò a un armadio: “Adso, senza quei benedetti
oculi ad legendum non riesco a capire cosa ci sia scritto su questi libri. Leggimi
qualche titolo.”
Presi un libro a caso: “Maestro non è scritto!”
“Come? Vedo che è scritto, cosa leggi?”
“Non leggo. Non sono lettere dell'alfabeto e non è greco, lo riconoscerei.
Sembrano vermi, serpentelli, caccole di mosche...”

“Ah, è arabo. Ce ne sono altri così?”
“Sì, alcuni. Ma eccone uno in latino, se Dio vuole. Al... Al Kuwarizmi,
Tabulae.”
“Le tavole astronomiche di Al Kuwarizmi, tradotte da Adelardo da Bath!
Opera rarissima! Va avanti.”
“Isa ibn Ali, De oculis, Alkindi, De radiis stellatis...”
“Guarda ora sul tavolo.”
Aprii un grande volume che giaceva sul tavolo, un De bestiis. Capitai su una
pagina finemente miniata dove era rappresentato un bellissimo unicorno.
“Bella fattura,” commentò Guglielmo che riusciva a vedere bene le immagini.
“E quello?”
Lessi: “Liber monstrorum de diversis generibus. Anche questo con belle
immagini, ma mi paiono più antiche.”
Guglielmo piegò il volto sul testo: “Miniato da monaci irlandesi, almeno
cinque secoli fa. Il libro dell'unicorno è invece molto più recente, mi pare fatto al
modo dei francesi.” Ancora una volta ammirai la dottrina del mio maestro.
Entrammo nella stanza successiva e percorremmo le quattro stanze seguenti, tutte
con finestre, e tutte piene di volumi in lingue ignote, più alcuni testi di scienze
occulte, e arrivammo a una parete che ci costrinse a tornare indietro perché le ultime
cinque stanze penetravano le une nelle altre senza consentire altre uscite.
“Dall'inclinazione dei muri, dovremmo essere nel pentagono di un altro
torrione,” disse Guglielmo, “ma non c'è la sala eptagonale centrale, forse ci
sbagliamo.”
“Ma le finestre?” dissi. “Come possono esserci tante finestre? Impossibile che
tutte le stanze diano sull'esterno.”
“Dimentichi il pozzo centrale, molte di quelle che abbiamo visto sono finestre
che danno sull'ottagono del pozzo. Se fosse giorno, la differenza della luce ci direbbe
quali sono le finestre esterne e quali le interne, e forse persino ci rivelerebbe la
posizione della stanza rispetto al sole. Ma di sera non si avverte nessuna differenza.
Torniamo indietro.”
Ritornammo nella stanza dello specchio e piegammo verso la terza porta dalla
quale ci pareva di non essere ancora passati. Vedemmo davanti a noi una fuga di tre o
quattro stanze, e verso l'ultima intravvedemmo un chiarore.
“C'è qualcuno!” esclamai con voce soffocata.
“Se c'è, si è già accorto del nostro lume,” disse Guglielmo coprendo tuttavia la
fiamma con la mano. Ristemmo per un minuto o due. Il chiarore continuava a
oscillare lievemente, ma senza che si facesse più forte o più debole.
“Forse è solo una lampada,” disse Guglielmo, “di quelle poste per convincere i
monaci che la biblioteca è abitata dalle anime dei trapassati. Ma bisogna sapere. Tu
stai qui coprendo il lume, io vado avanti con cautela.”
Ancora vergognoso per la povera figura fatta avanti allo specchio, volli
redimermi agli occhi di Guglielmo: “No, vado io,” dissi, “voi restate qui. Procederò
cauto, sono più piccolo e più leggero. Appena mi renderò conto che non c'è rischio vi
chiamerò.”

E così feci. Procedetti per tre stanze camminando rasente i muri, leggero come
un gatto (o come un novizio che scenda in cucina a rubar del cacio in dispensa,
impresa in cui eccellevo a Melk). Arrivai alla soglia della stanza da cui proveniva il
chiarore, assai debole, strisciando lungo il muro a ridosso della colonna che faceva
da stipite destro e sbirciai nella stanza. Non c'era nessuno. Una specie di lampada era
posata sul tavolo, accesa, e fumigava stentata. Non era una lucerna come la nostra,
sembrava piuttosto un turibolo scoperto, non fiammeggiava, ma una cenere lieve
covava bruciando qualcosa. Mi feci coraggio ed entrai. Sul tavolo accanto al turibolo
giaceva aperto un libro dai colori vivaci. Mi appressai e scorsi sulla pagina quattro
strisce di diverso colore, giallo, cinabro, turchese e terra bruciata. Vi campiva una
bestia, orribile a vedersi, un gran dragone con dieci teste che con la coda si traeva
dietro le stelle del cielo e le faceva precipitare sulla terra. E improvvisamente vidi
che il dragone si moltiplicava, e le squame della sua pelle diventavano come una
selva di scaglie rutilanti che si staccarono dal foglio e vennero a rotarmi intorno al
capo. Mi arrovesciai indietro e vidi il soffitto della stanza che si inclinava e scendeva
sopra di me, poi udii come un sibilo di mille serpenti, ma non spaventoso, quasi
seducente, e apparve una donna circonfusa di luce che avvicinò il suo volto al mio
alitandomi sul viso. L'allontanai con le mani tese e mi parve che le mie mani
toccassero i libri dell'armadio di fronte, o che essi ingrandissero a dismisura. Non mi
rendevo più conto di dove fossi, e dove fosse la terra e dove il cielo. Vidi al centro
della stanza Berengario che mi fissava con un sorriso odioso, grondante di lussuria.
Mi coprii il volto con le mani e le mie mani mi parvero gli arti di un rospo, viscide e
palmate. Gridai, credo, sentii un sapore acidulo in bocca, poi sprofondai in un buio
infinito, che sembrava si aprisse sempre di più sotto di me e non seppi più nulla.
Mi risvegliai dopo un periodo che io reputai di secoli, sentendo dei colpi che
mi rintronavano nella testa. Ero sdraiato al suolo e Guglielmo mi stava dando schiaffi
sulle guance. Non ero più in quella stanza e i miei occhi scorsero un cartiglio che
diceva Requiescant a laboribus suis.
“Su su, Adso,” mi sussurrava Guglielmo. “Non è nulla...”
“Le cose...” dissi ancora vaneggiando. “Laggiù, la bestia...”
“Nessuna bestia. Ti ho trovato che deliravi ai piedi di un tavolo con sopra una
bella apocalisse mozarabica, aperta sulla pagina della mulier amicta sole che
fronteggia il dragone. Ma mi sono accorto dall'odore che tu avevi respirato qualcosa
di cattivo e ti ho subito portato via. Anche a me duole il capo.”
“Ma cosa ho visto?”
“Non hai visto nulla. E' che laggiù bruciavano delle sostanze capaci di dar
visioni, ho riconosciuto l'odore, è una cosa degli arabi, forse la stessa che il Veglio
della Montagna dava ad aspirare ai suoi assassini prima di spingerli alle loro imprese.
E così abbiamo spiegato il mistero delle visioni. Qualcuno pone erbe magiche
durante la notte per convincere i visitatori inopportuni che la biblioteca è protetta da
presenze diaboliche. Cosa hai provato, infine?”
Confusamente, per quel che ricordavo, gli raccontai della mia visione e
Guglielmo rise: “Per metà stavi ampliando quel che avevi scorto nel libro e per l'altra
metà lasciavi parlare i tuoi desideri e le tue paure. Questa è l'operazione che attivano

tali erbe. Domani bisognerà parlarne con Severino, credo che ne sappia più di quel
che vuol farci credere. Sono erbe, solo erbe, senza bisogno di quelle preparazioni
negromantiche di cui ci parlava il vetraio. Erbe, specchi... Questo luogo della
sapienza interdetta è difeso da molti e sapientissimi ritrovati. La scienza usata per
occultare anziché per illuminare. Non mi piace. Una mente perversa presiede alla
santa difesa della biblioteca. Ma è stata una nottata pesante, bisognerà uscire, per ora.
Tu sei sconvolto e hai bisogno di acqua e di aria fresca. Inutile cercare di aprire
queste finestre, troppo alte e forse chiuse da decenni. Come han potuto pensare che
Adelmo si sia gettato da qui?”
Uscire disse Guglielmo. Come se fosse stato facile. Sapevamo che la biblioteca
era accessibile da un solo torrione, quello orientale. Ma dove eravamo in quel
momento? Avevamo completamente perso l'orientamento. L'errare che facemmo, col
timore di non uscire mai più da quel luogo, io sempre vacillante e colto da conati di
vomito, Guglielmo abbastanza preoccupato per me, e indispettito per la pochezza
della sua scienza, ci diede, ovvero diede a lui, un idea per il giorno seguente.
Avremmo dovuto tornare nella biblioteca, ammesso che mai ne uscissimo fuori, con
un tizzone di legno bruciato, o un'altra sostanza capace di lasciare segni sui muri.
“Per trovare la via di uscita da un labirinto,” recitò infatti Guglielmo, “non vi è
che un mezzo. A ogni nodo nuovo, ossia mai visitato prima, il percorso di arrivo sarà
contraddistinto con tre segni. Se, a causa di segni precedenti su qualcuno dei
cammini del nodo, si vedrà che quel nodo è già stato visitato, si porrà un solo segno
sul percorso di arrivo. Se tutti i varchi sono già stati segnati allora bisognerà rifare la
strada, tornando indietro. Ma se uno o due varchi del nodo sono ancora senza segni,
se ne sceglierà uno qualsiasi, apponendovi due segni. Incamminandosi per un varco
che porta un solo segno, ve ne apporremo altri due, in modo che ora quel varco ne
porti tre. Tutte le parti del labirinto dovrebbero essere state percorse se, arrivando a
un nodo, non si prenderà mai il varco con tre segni, a meno che nessuno degli altri
varchi sia ormai privo di segni.”
“Come lo sapete? Siete esperto di labirinti?”
“No, recito da un testo antico che una volta ho letto.”
“E secondo questa regola si esce?”
“Quasi mai, che io sappia. Ma tenteremo lo stesso. E poi nei prossimi giorni
avrò delle lenti e avrò tempo a soffermarmi meglio sui libri. Può darsi che là dove il
percorso dei cartigli ci confonde, quello dei libri ci dia una regola.”
“Avrete le lenti? Come farete a ritrovarle?”
“Ho detto che avrò delle lenti. Ne farò delle altre. Credo che il vetraio non
attenda altro che un'occasione del genere per fare una nuova esperienza. Se avrà gli
arnesi giusti per molare i cocci. Quanto ai cocci, in quella bottega ne ha molti.”
Mentre vagavamo cercando la strada, a un tratto, nel centro di una stanza, mi
sentii accarezzare sul volto da una mano invisibile, mentre un gemito, che non era
umano e non era animale, echeggiava e in quel vano e in quello vicino, come se uno
spettro vagasse di sala in sala. Avrei dovuto essere preparato alle sorprese della
biblioteca, ma ancora una volta mi terrorizzai e feci un balzo indietro. Anche

Guglielmo doveva aver avuto un'esperienza simile alla mia, perché si stava toccando
la guancia, levando in alto il lume e guardandosi intorno
Egli alzò una mano, poi esaminò la fiamma che pareva ora più vivace, quindi
si umettò un dito e lo tenne dritto davanti a sé.
“E' chiaro,” disse poi, e mi mostrò due punti, su due opposte pareti, ad altezza
d'uomo. Si aprivano ivi due strette feritoie, avvicinando la mano alle quali si poteva
sentire l'aria fredda che proveniva dall'esterno. Avvicinandovi poi l'orecchio si
sentiva uno stormire, come se di fuori ora tirasse vento.
“La biblioteca doveva pur avere un sistema di areazione,” disse Guglielmo,
“altrimenti l'atmosfera sarebbe irrespirabile, specie d'estate. Inoltre queste feritoie
provvedono anche una giusta dose di umidità, affinché le pergamene non si secchino.
Ma l'accortezza dei fondatori non si è fermata qui. Disponendo le feritoie secondo
certi angoli, si sono garantiti che nelle notti di vento i soffi che penetrano da questi
meati si incrocino con altri soffi, e si ingorghino entro la fuga delle stanze,
producendo i suoni che abbiamo udito. I quali, uniti agli specchi e alle erbe,
aumentano il timore degli incauti che qui penetrassero, come noi, senza conoscere
bene il luogo. E noi stessi abbiamo pensato per un attimo che dei fantasmi ci
alitassero sul viso. Ce ne siamo resi conto solo ora perché solo ora si è levato il
vento. E anche questo mistero è risolto. Ma con tutto ciò non sappiamo ancora come
uscire!”
Così parlando girovagavamo a vuoto, ormai smarriti, trascurando di leggere i
cartigli che apparivano tutti uguali. Incappammo in una nuova sala eptagonale,
girammo per le stanze vicine, non trovammo alcuna uscita. Tornammo sui nostri
passi, camminammo per quasi un'ora, rinunciando a sapere dove eravamo. A un certo
punto Guglielmo decise che eravamo sconfitti, non rimaneva che metterci a dormire
in qualche sala e sperare che il giorno dopo Malachia ci trovasse. Mentre ci
lamentavamo per la miserevole fine della nostra bella impresa, ritrovammo
inopinatamente la sala da cui partiva la scala. Ringraziammo con fervore il cielo e
scendemmo con grande allegrezza.
Una volta in cucina, ci buttammo verso il camino, entrammo nel corridoio
dell'ossario e giuro che il ghigno mortifero di quelle teste nude mi parve il sorriso di
persone care. Rientrammo in chiesa e uscimmo dal portale settentrionale, sedendoci
infine felici sulle lastre di pietra delle tombe. L'aria bellissima della notte mi parve un
balsamo divino. Le stelle brillavano intorno a noi e le visioni della biblioteca mi
parvero assai lontane.
“Com'è bello il mondo e come sono brutti i labirinti!” dissi sollevato.
“Come sarebbe bello il mondo se ci fosse una regola per girare nei labirinti,”
rispose il mio maestro.
“Che ora sarà?” domandai.
“Ho perso il senso del tempo. Ma sarà bene trovarci nelle nostre celle prima
che suoni mattutino.”
Costeggiammo il lato sinistro della chiesa, passammo davanti al portale (mi
girai dall'altra parte per non vedere i seniori dell'Apocalisse, super thronos viginti
quatuor!) e attraversammo il chiostro per raggiungere l'albergo dei pellegrini.

Sulla soglia della costruzione stava l'Abate, che ci guardò con severità. “E'
tutta la notte che vi cerco,” disse a Guglielmo. “Non vi ho trovato in cella, non vi ho
trovato in chiesa...”
“Seguivamo una traccia...” disse vagamente Guglielmo, con visibile
imbarazzo. L'Abate lo fissò a lungo, poi disse con voce lenta e severa: “Vi ho cercato
subito dopo compieta. Berengario non era in coro.”
“Cosa mi dite mai!” fece Guglielmo con aria ilare. Infatti gli era ora chiaro chi
si fosse annidato nello scriptorium.
“Non era in coro a compieta,” ripeté l'Abate, “e non è tornato nella sua cella.
Sta per suonare mattutino, e controlleremo ora se riappare. Altrimenti pavento
qualche nuova sciagura.”
A mattutino Berengario non c'era.

Terzo Giorno

Terzo giorno

Da laudi a prima
Dove si trova un panno sporco di sangue nella cella
di Berengario scomparso, ed è tutto

Mentre scrivo mi sento stanco come mi sentivo quella notte, ovvero quella
mattina. Che dire? Dopo l'ufficio l'Abate mosse la maggior parte dei monaci, ormai
in allarme, a cercare dappertutto, senza risultato.
Verso laudi, cercando nella cella di Berengario, un monaco trovò sotto il
pagliericcio un panno bianco sporco di sangue. Lo mostrarono all'Abate che ne trasse
foschi auspici. Era presente Jorge che, come ne fu informato, disse: “Sangue?” come
se la cosa gli sembrasse inverosimile. Lo dissero ad Alinardo, che scosse la testa e
disse:
“No, no, alla terza tromba la morte viene per acqua...”
Guglielmo osservò il panno e poi disse: “Ora tutto è chiaro.”
“Dov'è allora Berengario?” gli chiesero.
“Non lo so,” rispose. Lo udì Aymaro che alzò gli occhi al cielo e sussurrò a
Pietro da Sant'Albano: “Gli inglesi sono fatti così.”
Verso prima, quando già c'era il sole, furono inviati dei servi a esplorare i piedi
della scarpata, tutto intorno alle mura. Tornarono a terza, non avendo trovato nulla.
Guglielmo mi disse che non avremmo potuto far meglio. Occorreva attendere
gli eventi. E si recò alle fucine, intrattenendosi in fitto conversare con Nicola, il
maestro vetraio.
Io mi sedetti in chiesa, presso il portale centrale, mentre venivano celebrate le
messe. Così devotamente mi addormentai, e a lungo, perché pare che noi giovani si
abbia bisogno di sonno più dei vecchi, i quali hanno già tanto dormito e si apprestano
a dormire per l'eternità.

Terzo giorno

Terza
Dove Adso nello scriptorium riflette sulla storia del
suo ordine e sul destino dei libri

Uscii di chiesa meno stanco ma con la mente confusa, perché il corpo non
gode di un riposo tranquillo se non nelle ore notturne. Salii nello scriptorium, chiesi
licenza a Malachia e cominciai a sfogliare il catalogo. E mentre gettavo sguardi
distratti ai fogli che mi passavano sotto gli occhi, osservavo in realtà i monaci.
Fui colpito dalla calma e dalla serenità con cui costoro erano intesi al loro
lavoro, come se un loro confratello non fosse affannosamente ricercato per tutta la
cinta e altri due non fossero già scomparsi in circostanze spaventose. Ecco, mi dissi,
la grandezza del nostro ordine: per secoli e secoli uomini come questi hanno visto
irrompere le turbe dei barbari, saccheggiare le loro abbazie, precipitare i regni in
vortici di fuoco, eppure hanno continuato ad amare le pergamene e gli inchiostri e
hanno continuato a leggere a fior di labbro parole che si tramandavano da secoli e
che essi tramandavano ai secoli a venire. Hanno continuato a leggere e a copiare
mentre si appressava il millennio, perché non dovevano continuare a farlo ora?
Il giorno prima Bencio aveva detto che sarebbe stato disposto a commettere
peccato pur di avere un libro raro. Non mentiva e non celiava. Un monaco dovrebbe
certo amare i suoi libri con umiltà, volendo il bene loro e non la gloria della propria
curiosità: ma quello che per i laici è la tentazione dell'adulterio e per gli ecclesiastici
regolari è la brama di ricchezze, questa per i monaci è la seduzione della conoscenza.
Sfogliai il catalogo e mi danzò davanti agli occhi una festa di titoli misteriosi:
Quinti Sereni de medicamentis, Phaenomena, Liber Aesopi de natura animalium,
Liber Aethici peronymi de cosmographia, Libri tres quos Arculphus episcopus
adamnano escipiente de locis sanctis ultramarinis designavit conscribendos, Libellus
Q. Iulii Hilarionis de origine mundi, Solini Polyshistor de situ orbis terrarum et
mirabilibus, Almagesthus... Non mi stupivo che il mistero dei delitti ruotasse intorno
alla biblioteca. Per questi uomini votati alla scrittura la biblioteca era al tempo stesso
la Gerusalemme celeste e un mondo sotterraneo al confine tra la terra incognita e gli
inferi. Essi erano dominati dalla biblioteca, dalle sue promesse e dai suoi interdetti.
Vivevano con essa, per essa e forse contro di essa, sperando colpevolmente di
violarne un giorno tutti i segreti. Perché non avrebbero dovuto rischiare la morte per
soddisfare una curiosità della loro mente, o uccidere per impedire che qualcuno si
appropriasse di un loro segreto geloso?
Tentazioni, certo, superbia della mente. Ben diverso era il monaco scrivano
immaginato dal nostro santo fondatore, capace di copiare senza capire, abbandonato
alla volontà di Dio, scrivente perché orante e orante in quanto scrivente. Perché non

era più così? Oh, non erano certo soltanto quelle le degenerazioni dell'ordine nostro!
Era diventato troppo potente, i suoi abati gareggiavano coi re, non avevo forse in
Abbone l'esempio di un monarca che con piglio di monarca cercava di dirimere
controversie tra monarchi? Lo stesso sapere che le abbazie avevano accumulato era
ora usato come merce di scambio, ragione di superbia, motivo di vanto e prestigio;
così come i cavalieri ostentavano armature e stendardi, i nostri abati ostentavano
codici miniati... E tanto più (follia!) quanto ormai i nostri monasteri avevano perduto
anche la palma della saggezza: ormai le scuole cattedrali, le corporazioni urbane, le
università copiavano libri, forse più e meglio di noi, e ne producevano di nuovi - e
forse questa era la causa di tante sventure.
L'abbazia in cui mi trovavo era forse ancora l'ultima a vantare una eccellenza
nella produzione e riproduzione della sapienza. Ma forse proprio per questo i suoi
monaci non si appagavano più nell'opera santa della copia, volevano anch'essi
produrre nuovi complementi della natura, spinti dalla cupidità di cose nuove. E non
si avvedevano, intuii confusamente in quel momento (e so bene oggi, ormai canuto
d'anni e di esperienza), che così facendo essi sancivano la rovina della loro
eccellenza. Perché se quel nuovo sapere che essi volevano produrre fosse rifluito
liberamente fuori da quelle mura, nulla più avrebbe distinto quel sacro luogo da una
scuola cattedrale o da una università cittadina. Rimanendo celato, invece esso
manteneva intatti il suo prestigio e la sua forza, non era corrotto dalla disputa, dalla
albagìa quodlibetale che vuole sottoporre al vaglio del sic et non ogni mistero e ogni
grandezza. Ecco, mi dissi, le ragioni del silenzio e del buio che circondano la
biblioteca, essa è riserva di sapere ma può mantenere questo sapere intatto solo se
impedisce che giunga a chiunque, persino ai monaci stessi. Il sapere non è come la
moneta, che rimane fisicamente integra anche attraverso i più infami baratti: esso è
piuttosto come un abito bellissimo, che si consuma attraverso l'uso e l'ostentazione.
Non è così infatti il libro stesso, le cui pagine si sbriciolano, gli inchiostri e gli ori si
fanno opachi, se troppe mani lo toccano? Ecco, vedevo a poca distanza da me
Pacifico da Tivoli che sfogliava un volume antico, i cui fogli si erano come attaccati
l'uno all'altro a causa dell'umidità. Egli bagnava l'indice e il pollice con la lingua per
sfogliare il suo libro, e a ogni tocco della sua saliva quelle pagine perdevano di
vigore, aprirle voleva dire piegarle, offrirle alla severa azione dell'aria e della
polvere, che avrebbero roso le sottili venature di cui la pergamena si increspava nello
sforzo, avrebbero prodotto nuove muffe là dove la saliva aveva ammorbidito ma
indebolito l'angolo del foglio. Come un eccesso di dolcezza rende molle e inabile il
guerriero, questo eccesso di amore possessivo e curioso avrebbe predisposto il libro
alla malattia destinata a ucciderlo.
Cosa si sarebbe dovuto fare? Cessare di leggere, soltanto conservare? Erano
giusti i miei timori? Cosa avrebbe detto il mio maestro?
Vidi poco lontano un rubricatore, Magnus da Iona, che aveva terminato di
sfregare il suo vello con la pietrapomice e lo ammorbidiva col gesso, per poi
levigarne la superficie con la plana. Un altro accanto a lui, Rabano da Toledo, aveva
fissato la pergamena alla tavola, segnandone i margini con dei leggeri buchi laterali
da ambo le parti, tra cui ora tirava con uno stilo metallico linee orizzontali

sottilissime. Tra poco i due fogli si sarebbero riempiti di colori e di forme, la pagina
sarebbe divenuta come un reliquiario, fulgida di gemme incastonate in quello che
sarebbe poi stato il tessuto devoto della scrittura. Quei due confratelli, mi dissi,
stanno vivendo le loro ore di paradiso in terra. Stavano producendo nuovi libri,
eguali a quelli che il tempo avrebbe poi inesorabilmente distrutto... Dunque la
biblioteca non poteva essere minacciata da nessuna forza terrena, dunque era una
cosa viva... Ma se era viva, perché non doveva aprirsi al rischio della conoscenza?
Era questo che voleva Bencio e che forse aveva voluto Venanzio?
Mi sentii confuso e timoroso dei miei pensieri. Forse essi non si addicevano a
un novizio che doveva solo seguire con scrupolo e umiltà la regola, per tutti gli anni
a venire - ciò che poi ho fatto, senza pormi altre domande, mentre intorno a me
sempre più il mondo sprofondava in una tempesta di sangue e follia.
Era l'ora del pasto mattutino, e mi recai in cucina, dove ormai ero divenuto
amico dei cuochi, ed essi mi diedero alcuni dei bocconi migliori.

Terzo giorno

Sesta
Dove Adso riceve le confidenze di Salvatore, che non si
possono riassumere in poche parole, ma che gli ispirano
molte preoccupate meditazioni

Mentre mangiavo vidi in un angolo Salvatore, evidentemente riappacificatosi
col cuciniere, che divorava con allegrezza un pasticcio di carne di pecora. Mangiava
come non avesse mai mangiato in vita sua, non lasciando cadere neppure una
briciola, e pareva rendesse grazie a Dio per quell'evento straordinario.
Mi ammiccò e mi disse, in quel suo bizzarro linguaggio, che mangiava per tutti
gli anni in cui aveva digiunato. Lo interrogai. Mi raccontò di una infanzia
dolorosissima in un villaggio dove l'aria era cattiva, le piogge frequentissime, e i
campi marcivano mentre tutto era viziato da mortiferi miasmi. Ci furono, così capii,
delle alluvioni per stagioni e stagioni, che i campi non avevano più solchi e con un
moggio di semi facevi un sestario, e poi il sestario si riduceva ancora a nulla. Anche i
signori avevano visi bianchi come i poveri benché, osservò Salvatore, i poveri
morissero più dei signori, forse (osservò con un sorriso) perché erano in maggior
numero... Un sestario costava quindici soldi, un moggio sessanta soldi, i predicatori
annunciavano la fine dei tempi, ma i genitori e gli avi di Salvatore si ricordavano che
era stato così anche altre volte, sì che ne avevan tratto la conclusione che i tempi
fossero sempre per finire. E così quando ebbero mangiato tutte le carogne degli
uccelli, e tutti gli animali immondi che si potessero trovare, corse voce che qualcuno
nel villaggio cominciava a dissotterrare i morti. Salvatore spiegava con molta
bravura, come se fosse un istrione, come usavan fare quegli “homeni malissimi” che
scavavan con le dita sotto la terra nei cimiteri, il giorno dopo le esequie di qualcuno.
“Gnam!” diceva, e addentava il suo pasticcio di pecora, ma io vedevo nel suo volto la
smorfia del disperato che mangiava il cadavere. E poi, non contenti di scavare in
terra consacrata, alcuni peggiori degli altri, come ladroni da strada, si acquattavano
nella foresta e sorprendevano i viandanti. “Zac!” diceva Salvatore, il coltello alla
gola e “Gnam!” E i peggiori tra i peggiori adescavano i fanciulli, con un uovo o una
mela, e ne facevano scempio ma, come Salvatore mi precisò con molta serietà,
cuocendoli prima. Raccontò di un uomo che venne al villaggio vendendo carne cotta
per pochi soldi e tutti non sapevano capacitarsi di quella fortuna, poi il prete disse
che si trattava di carne umana, e l'uomo fu fatto a pezzi dalla folla inferocita. Ma la
notte stessa un tale del villaggio andò a scavare la fossa dell'ucciso e mangiò delle
carni del cannibale, così che, quando fu scoperto, il villaggio condannò a morte
anche lui.
Ma Salvatore non mi raccontò solo questa storia. A parole mozze,
impegnandomi a ricordare quel poco che sapevo di provenzale e di dialetti italiani,

mi raccontò la storia della sua fuga dal villaggio natio, e il suo girovagare per il
mondo. E nel suo racconto riconobbi molti che avevo già conosciuto o incontrato
lungo la strada, e molti altri che conobbi dopo ne riconosco ora, sì che non sono
sicuro di non attribuirgli, a distanza di tempo, avventure e delitti che furono di altri,
prima di lui e dopo di lui, e che ora nella mia mente stanca si appiattiscono a
disegnare una sola immagine, per la forza appunto della immaginazione che, unendo
il ricordo dell'oro a quello del monte, sa comporre l'idea di una montagna d'oro.
Spesso durante il viaggio avevo udito nominare da Guglielmo i semplici,
termine con cui taluni suoi confratelli designavano non solo il popolo, ma al tempo
stesso gli indotti. Espressione che mi parve sempre generica, perché nelle città
italiane avevo incontrato uomini di mercatura e artigiani che non erano chierici ma
che non erano indotti, anche se le loro conoscenze si manifestavano attraverso l'uso
del volgare. E, per dire, alcuni dei tiranni che governavano in quel tempo la penisola,
erano ignari di scienza teologica, e medica, e logica, e di latino, ma non erano certo
dei semplici o degli sprovveduti. Perciò credo che anche il mio maestro, quando
parlava dei semplici, usasse un concetto piuttosto semplice. Ma indubbiamente
Salvatore era un semplice, veniva da una campagna provata, da secoli, dalla carestia
e dalle prepotenze dei signori feudali. Era un semplice ma non era uno sciocco.
Aspirava a un mondo diverso, che, nei tempi in cui fuggì dalla casa dei suoi, a quel
che mi disse, prendeva l'aspetto del paese di Cuccagna, dove dagli alberi, che
trasudano miele, crescono forme di cacio e salsicciotti profumati.
Spinto da questa speranza, quasi rifiutando di riconoscere questo mondo come
una valle di lacrime, in cui (come mi hanno insegnato) anche l'ingiustizia è stata
predisposta dalla provvidenza per mantenere l'equilibrio delle cose, onde il disegno
spesso ci sfugge, Salvatore viaggiò per varie terre, dal suo Monferrato nativo verso la
Liguria, e poi su dalla Provenza alle terre del re di Francia.
Salvatore vagò per il mondo, questuando, rubacchiando, fingendosi ammalato,
ponendosi al servizio transitorio di qualche signore, di nuovo prendendo la via della
foresta, della strada maestra. Dal racconto che mi fece me lo vidi associato a quelle
bande di vaganti che poi, negli anni che seguirono, sempre più vidi aggirarsi per
l'Europa: falsi monaci, ciarlatani, giuntatori, arcatori, pezzenti e straccioni, lebbrosi e
storpiati, ambulanti, girovaghi, cantastorie, chierici senza patria, studenti itineranti,
bari, giocolieri, mercenari invalidi, giudei erranti, scampati dagli infedeli con lo
spirito distrutto, folli, fuggitivi colpiti da bando, malfattori con le orecchie mozzate,
sodomiti, e tra loro artigiani ambulanti, tessitori, calderai, seggiolai, arrotini,
impagliatori, muratori, e ancora manigoldi di ogni risma, bari, birboni, baroni,
bricconi, gaglioffi, guidoni, trucconi, calcanti, protobianti, paltonieri, e canonici e
preti simoniaci e barattieri, e gente che viveva ormai sulla credulità altrui, falsari di
bolle e sigilli papali, venditori di indulgenze, falsi paralitici che si sdraiavano alle
porte delle chiese, vaganti in fuga dai conventi, venditori di reliquie, perdonatori,
indovini e chiromanti, negromanti, guaritori, falsi questuanti, e fornicatori di ogni
risma, corruttori di monache e di fanciulle con inganni e violenze, simulatori di
idropisia, epilessia, emorroidi, gotta e piaghe, nonché follia melanconica. Ve n'erano
che si applicavano impiastri sul corpo per fingere ulcere inguaribili, altri che si

riempivano la bocca di una sostanza color sangue per simulare sbocchi di mal sottile,
bricconi che fingevano d'esser deboli d'un dei loro membri, portando bastoni senza
necessità e contraffacendo il mal caduco, rogne, bubboni, gonfiori, applicando bende,
tinture di zafferano, portando ferri alle mani, fasce alla testa, intrufolandosi
puzzolenti nelle chiese e lasciandosi cadere di colpo nelle piazze, sputando bava e
strabuzzando gli occhi, gettando dalle narici sangue fatto di succo di more e
vermiglione, per strappare cibo o danaro alle genti timorate che ricordavano gli inviti
dei santi padri all'elemosina: dividi con l'affamato il tuo pane, conduci in casa chi
non ha tetto, visitiamo Cristo, accogliamo Cristo, vestiamo Cristo perché come
l'acqua purga il fuoco così l'elemosina purga i nostri peccati.
Anche dopo i fatti che narro, lungo il corso del Danubio molti ne vidi e ancora
ne vedo di questi ciarlatani che avevano loro nomi e loro suddivisioni in legioni,
come i demoni: accapponi, lotori, protomedici, pauperes verecundi, morghigeri,
affamiglioli, crociarii, alacerbati, reliquiari, affarinati, falpatori, iucchi, spectini,
cochini, appezzenti e attarantati, acconi e admiracti, mutuatori, attremanti,
cagnabaldi, falsibordoni, accadenti, alacrimanti e affarfanti.
Era come una melma che scorreva per i sentieri del nostro mondo, e fra essi si
insinuavano predicatori in buona fede, eretici in cerca di nuove prede, agitatori di
discordia. Era stato proprio papa Giovanni, sempre timoroso dei movimenti dei
semplici che predicassero e praticassero la povertà, a scagliarsi contro i predicatori
questuanti che, a suo dire, attiravano i curiosi inalberando vessilli dipinti a figure,
predicavano ed estorcevano danaro. Era nel vero il papa simoniaco e corrotto
equiparando frati questuanti che predicavano la povertà con queste bande di
diseredati e di rapinatori? Io in quei giorni, dopo aver un poco viaggiato per la
penisola italiana, non avevo più le idee chiare: avevo sentito dei frati di Altopascio
che predicando minacciavano scomuniche e promettevano indulgenze, assolvevano
da rapine e fratricidi, da omicidi e spergiuri dietro sborso di danaro, davano a
intendere che nel loro ospedale si celebravano ogni giorno sino a cento messe, per
cui raccoglievano donazioni, e che coi loro beni si dotavano duecento fanciulle
povere. E avevo sentito parlare di frate Paolo Zoppo che nella foresta di Rieti viveva
in romitorio e si vantava di aver avuto direttamente dallo Spirito Santo la rivelazione
che l'atto carnale non era peccato: così seduceva le sue vittime che chiamava sorelle
obbligandole a darsi alla sferza sulla nuda carne, facendo in terra cinque
genuflessioni in forma di croce, prima che egli presentasse le sue vittime a Dio e
pretendesse da loro quello che chiamava il bacio della pace. Ma era vero? E cosa
legava questi romiti che si dicevano illuminati ai frati dalla povera vita che
percorrevano le vie della penisola facendo veramente penitenza, invisi al clero e ai
vescovi di cui flagellavano i vizi e le rapine?
Dal racconto di Salvatore, così come si mescolava alle cose che io già sapevo
per mia scienza, queste distinzioni non apparivano alla luce del giorno: tutto
sembrava uguale a tutto. Talora mi pareva uno di quegli storpi accattoni di Turenna
di cui narra la favola, che all'avvicinarsi della salma miracolosa di san Martino si
diedero alla fuga temendo che il santo li guarisse togliendo così loro la fonte dei loro
guadagni, e il santo spietatamente li graziò prima che raggiungessero il confine,

punendoli della loro malvagità col restituire loro l'uso degli arti. Talora invece il
volto ferino del monaco si illuminava di luce dolcissima quando mi raccontava come,
vivendo tra quelle bande, aveva ascoltato la parola di predicatori francescani, quanto
lui alla macchia, e aveva capito che la vita povera ed errabonda che conduceva non
doveva essere presa come una cupa necessità, ma come un gesto gioioso di
dedicazione, ed era entrato a far parte di sette e gruppi penitenziali di cui egli
storpiava i nomi e definiva in modo assai improprio la dottrina. Ne dedussi che aveva
incontrato patarini e valdesi, e forse catari, arnaldisti e umiliati, e che vagando per il
mondo era passato di gruppo in gruppo, gradatamente assumendo come missione la
sua condizione di vagante, e facendo per il Signore quello che prima faceva per il suo
ventre.
Ma come, e sino a quando? A quanto capii, una trentina di anni innanzi, egli si
era aggregato a un convento di minoriti in Toscana e ivi aveva indossato il saio di san
Francesco, senza prendere gli ordini. Lì, credo, aveva appreso quel tanto di latino che
parlava, mescolandolo con le parlate di tutti i posti in cui, povero senza patria, era
stato, e di tutti i compagni di vagabondaggio che aveva incontrato, dai mercenari
delle mie terre ai bogomili dalmati. Lì si era dato a vita di penitenza, diceva
(penitenziagite, mi citava con occhi ispirati, e di nuovo udii la formula che aveva
incuriosito Guglielmo), ma a quanto pare anche i minori presso cui stava avevano
idee confuse perché, in ira verso il canonico della chiesa vicina, accusato di rapine e
altre nefandezze, gli invasero un giorno la casa e lo fecero rotolar dalle scale, sì che il
peccatore ne morì, poi saccheggiarono la chiesa. Per il che il vescovo inviò degli
armati, i frati si dispersero e Salvatore vagò a lungo nell'alta Italia con una banda di
fraticelli, ovvero di minoriti questuanti senza più legge e disciplina.
Di qui riparò nel Tolosano, dove gli avvenne una strana storia, mentre si
infiammava al racconto, che udiva, delle grandi imprese dei crociati. Una massa di
pastori e di umili, in grande schiera, si riunì un giorno per passare il mare e
combattere contro i nemici della fede. Li chiamarono pastorelli. In effetti essi
volevano sfuggire alla loro terra maledetta. C'erano due capi, che ispirarono loro
delle false teorie, un sacerdote che era stato privato della sua chiesa per la sua
condotta e un monaco apostata dell'ordine di san Benedetto. Costoro avevano fatto
uscire a tal punto di senno quegli sprovveduti che, correndo a frotte dietro di loro,
anche ragazzi di sedici anni, contro il volere dei genitori, portando con sé solo una
bisaccia e un bastone, senza danaro, lasciati i loro campi, li seguivano come un
gregge, e formavano una gran massa. Ormai non seguivano più né ragione né
giustizia, ma solo la forza e la loro volontà. Il trovarsi tutti insieme, finalmente liberi
e con una oscura speranza di terre promesse, li rese come ebbri. Percorrevano i
villaggi e le città prendendosi tutto, e se uno di essi veniva arrestato essi assalivano le
prigioni e lo liberavano. Quando entrarono nella fortezza di Parigi per far uscire
alcuni loro compagni che i signori avevano fatto arrestare, poiché il prevosto di
Parigi tentava di opporre resistenza, lo colpirono e lo gettarono giù per i gradini della
fortezza e infransero le porte del carcere. Poi si schierarono a battaglia nel prato di
san Germano. Ma nessuno ardì farsi contro di loro, e uscirono da Parigi dirigendosi

verso l'Aquitania. E uccidevano tutti gli ebrei che incontravano qua e là e li
spogliavano dei loro beni...
“Perché gli ebrei?” chiesi a Salvatore. E mi rispose: “E perché no?” E mi
spiegò che per tutta la vita avevano appreso dai predicatori che gli ebrei erano i
nemici della cristianità e accumulavano quei beni che a essi erano negati. Gli chiesi
se non era però vero che i beni venivano accumulati dai signori e dai vescovi,
attraverso le decime, e che quindi i pastorelli non combattevano i loro veri nemici.
Mi rispose che, quando i veri nemici sono troppo forti, bisogna pur scegliere dei
nemici più deboli. Riflettei che per questo i semplici son detti tali. Solo i potenti
sanno sempre con grande chiarezza chi siano i loro nemici veri. I signori non
volevano che i pastorelli mettessero a repentaglio i loro beni e fu una grande fortuna
per loro che i capi dei pastorelli insinuassero l'idea che molte delle ricchezze stavano
presso gli ebrei.
Chiesi chi aveva messo in capo alla folla che bisognava attaccare gli ebrei.
Salvatore non ricordava. Credo che quando si radunano tante folle seguendo una
promessa e chiedendo subito qualcosa, non si sappia mai chi parla tra di loro. Pensai
che i loro capi si erano educati nei conventi e nelle scuole vescovili, e parlavano il
linguaggio dei signori, anche se lo traducevano in termini comprensibili a pastori. E i
pastori non sapevano dove stesse il papa, ma sapevano dove stavano gli ebrei.
Insomma, presero d'assedio un'alta e massiccia torre del re di Francia, dove gli ebrei
spaventati erano corsi in massa a rifugiarsi. E gli ebrei usciti sotto le mura della torre
si difendevano coraggiosamente e spietatamente, lanciando legna e pietre. Ma i
pastorelli appiccarono il fuoco alla porta della torre, tormentando gli ebrei
asserragliati col fumo e col fuoco. E gli ebrei non potendo salvarsi, preferendo
uccidersi piuttosto che morire per mano dei non circoncisi, chiesero a uno di loro,
che sembrava il più coraggioso, di ucciderli con la spada. Egli acconsentì, e ne uccise
quasi cinquecento. Poi uscì dalla torre coi figli degli ebrei, e chiese ai pastorelli di
essere battezzato. Ma i pastorelli gli dissero: tu hai fatto una tale strage della tua
gente e ora pretendi di sottrarti alla morte? e lo fecero a pezzi, risparmiando i
bambini, che fecero battezzare. Poi si diressero verso Carcassone, compiendo molte
sanguinose rapine durante il loro cammino. Allora il re di Francia avvertì che essi
avevano passato il limite e ordinò che si opponesse loro resistenza in ogni città in cui
passavano e si difendessero persino gli ebrei come fossero uomini del re...
Perché il re divenne così sollecito degli ebrei, a quel punto? Forse perché
divenne sospettoso di quello che i pastorelli avrebbero potuto fare in tutto il regno, e
che il loro numero crescesse troppo. Allora sentì tenerezza anche per gli ebrei, sia
perché gli ebrei erano utili ai commerci del regno, sia perché occorreva ora
distruggere i pastorelli, e bisognava che i buoni cristiani tutti trovassero ragione di
piangere sui loro delitti. Ma molti cristiani non obbedirono al re, pensando che non
era giusto difendere gli ebrei, che erano sempre stati nemici della fede cristiana. E in
molte città la gente del popolo che aveva dovuto pagare usura agli ebrei, era felice
che i pastorelli li punissero per la loro ricchezza. Allora il re comandò sotto pena di
morte di non dare aiuto ai pastorelli. Raccolse un numeroso esercito e li attaccò e
molti di loro furono uccisi, altri si sottrassero con la fuga e si rifugiarono nelle foreste

dove perirono di stenti. In breve tutti quanti furono annientati. E l'incaricato del re li
catturò e li impiccò a venti o trenta per volta agli alberi più grandi, perché la vista dei
loro cadaveri servisse di esempio eterno e nessuno ardisse più turbare la pace del
regno.
Il fatto singolare è che Salvatore mi raccontò questa storia come se si trattasse
di una virtuosissima impresa. E infatti rimaneva convinto che la folla dei pastorelli si
era mossa per conquistare il sepolcro di Cristo e liberarlo dagli infedeli, e non mi fu
possibile fargli credere che questa bellissima conquista era già stata fatta, ai tempi di
Pietro l'Eremita e di santo Bernardo, e sotto il regno di Luigi il santo di Francia.
Comunque Salvatore non andò dagli infedeli perché dovette allontanarsi al più presto
dalle terre francesi. Passò nel novarese, mi disse, ma su quanto avvenne a questo
punto fu molto vago. E infine arrivò a Casale, dove si fece accogliere nel convento
dei minoriti (e qui credo avesse incontrato Remigio), proprio ai tempi in cui molti di
essi, perseguitati dal papa, cambiavano di saio e cercavano rifugio presso monasteri
d'altro ordine, per non finir bruciati. Come infatti ci aveva raccontato Ubertino. A
causa delle sue lunghe esperienze in molti lavori manuali (che aveva fatte e per fini
disonesti quando vagava libero e per fini santi quando vagava per amor di Cristo),
Salvatore fu subito preso dal cellario come proprio aiutante. Ed ecco perché da molti
anni stava colaggiù, poco interessato ai fasti dell'ordine, molto all'amministrazione
della cantina e della dispensa, libero di mangiare senza rubare e di lodare il Signore
senza essere bruciato.
Questa fu la storia che appresi da lui, tra un boccone e l'altro, e mi chiesi cosa
avesse inventato e cosa avesse taciuto.
Lo guardai con curiosità, non per la singolarità della sua esperienza, ma anzi
proprio perché quanto gli era avvenuto mi pareva epitome splendida di tanti eventi e
movimenti che rendevano affascinante e incomprensibile l'Italia di quel tempo.
Cosa era emerso da quei discorsi? L'immagine di un uomo dalla vita
avventurosa, capace anche di uccidere un proprio simile senza rendersi conto del
proprio delitto. Ma, benché a quel tempo ogni offesa alla legge divina mi sembrasse
uguale a un'altra, cominciavo già a capire alcuni dei fenomeni di cui udivo parlare, e
comprendevo che un conto è il massacro che una folla, presa da rapimento quasi
estatico, e scambiando le leggi del diavolo con quelle del Signore, poteva compiere, e
un altro conto è il delitto individuale perpetrato a sangue freddo, nel silenzio e
nell'astuzia. E non mi pareva che Salvatore potesse essersi macchiato di un crimine
siffatto.
D'altra parte volevo scoprire qualcosa sulle insinuazioni fatte dall'Abate, ed ero
ossessionato dall'idea di fra Dolcino, di cui non sapevo quasi nulla. E pure il suo
fantasma pareva aleggiare su molte conversazioni che avevo udito in quei due giorni.
Così gli domandai a bruciapelo: “Nei tuoi viaggi non hai mai conosciuto fra
Dolcino?”
La reazione di Salvatore fu singolare. Sbarrò gli occhi, se mai avesse potuto
averli ancora più sbarrati, si segnò ripetutamente, mormorò alcune frasi rotte, in un
linguaggio che quella volta veramente non capii. Ma mi parvero frasi di diniego.

Sino ad allora mi aveva guardato con simpatia e fiducia, direi con amicizia. In
quell'istante mi guardò quasi con astio. Poi con un pretesto se ne andò.
Ormai non potevo più resistere. Chi era questo frate che incuteva terrore a
chiunque lo udisse nominare? Decisi che non potevo restare più a lungo in preda al
mio desiderio di sapere. Un'idea mi attraversò la mente. Ubertino! Lui stesso aveva
fatto quel nome, la prima sera che lo incontrammo, lui sapeva tutto delle vicende
chiare ed oscure di frati, fraticelli e altre genie di quegli ultimi anni. Dove potevo
trovarlo a quell'ora? certamente in chiesa, immerso nella preghiera. E lì, visto che
godevo di un momento di libertà, mi recai.
Non lo trovai, e anzi non lo trovai sino a sera. E così rimasi con la mia
curiosità, mentre accadevano gli altri fatti di cui devo ora raccontare.

Terzo giorno

Nona
Dove Guglielmo parla ad Adso del gran fiume ereticale,
della funzione dei semplici nella chiesa, dei suoi dubbi
sulla conoscibilità delle leggi generali, e quasi per inciso
racconta come ha decifrato i segni negromantici lasciati
da Venanzio

Trovai Guglielmo nella fucina, che lavorava con Nicola, entrambi assai assorti
dal loro lavoro. Avevano disposto sul banco tanti minuscoli dischi di vetro, forse già
pronti per essere inseriti nelle giunture di una vetrata, e alcuni ne avevano ridotto con
gli strumenti acconci allo spessore voluto. Guglielmo li provava mettendoseli davanti
agli occhi. Nicola dal canto suo stava dando disposizioni ai fabbri perché costruissero
la forcella in cui i vetri buoni avrebbero poi dovuto essere incastonati.
Guglielmo brontolava irritato perché sino a quel punto la lente che più lo
soddisfaceva era color smeraldo ed egli, diceva, non voleva vedere le pergamene
come fossero prati. Nicola si allontanò per sorvegliare i fabbri. Mentre trafficava con
i suoi dischetti, gli raccontai del mio dialogo con Salvatore.
“L'uomo ha avuto varie esperienze,” disse, “forse è stato davvero coi
dolciniani. Questa abbazia è proprio un microcosmo, quando avremo qui i legati di
papa Giovanni e fra Michele saremo davvero al completo.”
“Maestro,” gli dissi, “io non capisco più nulla.”
“A proposito di che, Adso?”
“Primo, circa le differenze tra gruppi eretici. Ma di questo vi chiederò dopo.
Ora sono afflitto dal problema stesso della differenza. Ho avuto l'impressione che
parlando con Ubertino voi tentaste di dimostrargli che sono tutti eguali, santi ed
eretici. E invece parlando con l'Abate voi vi sforzavate di spiegargli la differenza tra
eretico ed eretico, e tra eretico e ortodosso. Cioè, voi rimproveravate a Ubertino di
ritenere diversi coloro che in fondo erano uguali, e all'Abate di ritenere uguali coloro
che in fondo erano diversi.”
Guglielmo posò per un istante le lenti sul tavolo. “Mio buon Adso,” disse,
“cerchiamo di porre delle distinzioni, e distinguiamo pure nei termini delle scuole di
Parigi. Allora, dicono lassù, tutti gli uomini hanno una stessa forma sostanziale, o mi
sbaglio?”
“Certo,” dissi, fiero del mio sapere, “sono animali ma razionali, e il loro
proprio è di essere capaci di ridere.”
“Benissimo. Però Tommaso è diverso da Bonaventura, e Tommaso è grasso
mentre Bonaventura è magro, e persino può accadere che Uguccione sia cattivo
mentre Francesco è buono, e Aldemaro è flemmatico mentre Agilulfo è bilioso. O
no?”

“Indubbiamente è così.”
“E allora ciò significa che c'è identità, in uomini diversi, quanto alla loro forma
sostanziale e diversità quanto agli accidenti, ovvero quanto alle loro terminazioni
superficiali.”
“E' senz'altro così.”
“E allora quando dico a Ubertino che la stessa natura umana, nella complessità
delle sue operazioni, presiede sia all'amore del bene che all'amore del male, cerco di
convincere Ubertino dell'identità dell'umana natura. Quando poi dico all'Abate che
v'è differenza tra un cataro e un valdese, insisto sulla varietà dei loro accidenti. E vi
insisto perché accade che si bruci un valdese attribuendogli gli accidenti di un cataro
e viceversa. E quando si brucia un uomo si brucia la sua sostanza individua, e si
riduce a puro nulla quello che era un concreto atto di esistere, perciostesso buono,
almeno agli occhi di Dio che lo manteneva all'essere. Ti pare una buona ragione per
insistere sulle differenze?”
“Sì maestro,” risposi con entusiasmo. “E ora ho capito perché parlate così, e
apprezzo la vostra buona filosofia!”
“Non è la mia,” disse Guglielmo, “e non so neppure se sia quella buona. Ma
l'importante è che tu abbia capito. Veniamo ora al tuo secondo quesito.”
“E' che,” dissi, “credo di essere un buono a nulla. Non riesco più a distinguere
la differenza accidentale tra valdesi, catari, poveri di Lione, umiliati, beghini,
pinzocheri, lombardi, gioachimiti, patarini, apostolici, poveri lombardi, arnaldisti,
guglielmiti, seguaci del libero spirito e luciferini. Come devo fare?”
“Oh povero Adso,” rise Guglielmo dandomi un affettuoso schiaffetto sulla
nuca, “non hai mica torto! Vedi, è come se negli ultimi due secoli, e ancora prima,
questo nostro mondo fosse stato percorso da soffi di insofferenza, speranza e
disperazione, tutti insieme... Oppure no, non è una buona analogia. Pensa a un fiume,
denso e maestoso, che corre per miglia e miglia entro argini robusti, e tu sai dove sia
il fiume, dove l'argine, dove la terra ferma. A un certo punto il fiume, per stanchezza,
perché ha corso per troppo tempo e troppo spazio, perché si avvicina il mare, che
annulla in sé tutti i fiumi, non sa più cosa sia. Diventa il proprio delta. Rimane forse
un ramo maggiore, ma molti se ne diramano, in ogni direzione, e alcuni
riconfluiscono gli uni negli altri, e non sai più cosa sia origine di cosa, e talora non
sai cosa sia fiume ancora, e cosa già mare...”
“Se capisco la vostra allegoria, il fiume è la città di Dio, o il regno dei giusti,
che si sta avvicinando al millennio, e in questa incertezza esso non tiene più, nascono
falsi e veri profeti e tutto confluisce nella gran piana dove avrà luogo
l'Armageddon...”
“Non pensavo proprio a questo. Ma è anche vero che tra noi francescani è
sempre viva l'idea di una terza età e dell'avvento del regno dello Spirito Santo. No,
piuttosto cercavo di farti capire come il corpo della chiesa, che è stato per secoli
anche il corpo della società tutta, il popolo di Dio, è diventato troppo ricco, e denso, e
trascina con sé le scorie di tutti i paesi che ha attraversato, e ha perso la propria
purezza. I rami del delta sono, se vuoi, altrettanti tentativi del fiume di correre il più
presto possibile al mare, ovvero al momento della purificazione. Ma la mia allegoria

era imperfetta, serviva solo a dirti come i rami dell'eresia e dei movimenti di
rinnovamento, quando il fiume non tiene più, siano molti, e si confondano. Puoi
anche aggiungere alla mia pessima allegoria l'immagine di qualcuno che tenta di
ricostruire a vivaforza gli argini del fiume, ma non ce la fa. E alcuni rami del delta
vengono interrati, altri ricondotti per canali artificiali al fiume, altri ancora vengono
lasciati scorrere, perché non si può trattenere tutto ed è bene che il fiume perda parte
della propria acqua se vuole mantenersi integro nel suo corso, se vuole avere un
corso riconoscibile.”
“Capisco sempre di meno.”
“Anch'io. Non sono buono a parlare in modo parabolico. Dimentica questa
storia del fiume. Cerca piuttosto di capire come molti dei movimenti che hai
nominato sono nati almeno duecento anni fa e sono già morti, altri sono recenti...”
“Ma quando si parla di eretici si nominano tutti insieme.”
“E' vero, ma questo è uno dei modi in cui l'eresia si diffonde e uno dei modi in
cui viene distrutta.”
“Non capisco di nuovo.”
“Mio Dio, come è difficile. Bene. Immagina che tu sia un riformatore dei
costumi e raduni alcuni compagni sulla vetta di un monte, per vivere in povertà. E
dopo un poco vedi che molti vengono a te, anche da terre lontane, e ti considerano un
profeta, o un nuovo apostolo, e ti seguono. Vengono davvero per te o per quello che
dici?”
“Non so, lo spero. Perché altrimenti?”
“Perché hanno udito dai loro padri storie di altri riformatori, e leggende di
comunità più o meno perfette, e pensano che questa sia quella e quella questa.”
“Così ogni movimento eredita i figli degli altri.”
“Certo, perché vi accorrono in massima parte i semplici, che non hanno
sottigliezza dottrinale. Eppure i movimenti di riforma dei costumi nascono in luoghi
e modi diversi e con diverse dottrine. Per esempio si confondono sovente i catari e i
valdesi. Ma vi è tra essi una grande differenza. I valdesi predicavano una riforma dei
costumi all'interno della chiesa, i catari predicavano una chiesa diversa, una diversa
visione di Dio e della morale. I catari pensavano che il mondo fosse diviso tra le
forze opposte del bene e del male, e avevano costituito una chiesa in cui si
distinguevano i perfetti dai semplici credenti, e avevano i loro sacramenti e i loro riti;
avevano costituito una gerarchia molto rigida, quasi quanto quella della nostra santa
madre chiesa e non pensavano affatto a distruggere ogni forma di potere. Il che ti
spiega perché aderirono ai catari anche uomini di comando, possidenti, feudatari. Né
pensavano di riformare il mondo, perché l'opposizione tra bene e male per essi non
potrà mai essere composta. I valdesi invece (e con loro gli arnaldisti o i poveri
lombardi) volevano costruire un mondo diverso su un ideale di povertà, per questo
accoglievano i diseredati, e vivevano in comunità del lavoro delle loro mani. I catari
rifiutavano i sacramenti della chiesa, i valdesi no, rifiutavano solo la confessione
auricolare.”
“Ma perché allora vengono confusi e se ne parla come della stessa mala
pianta?”

“Te l'ho detto, quello che li fa vivere è anche quello che li fa morire. Si
arricchiscono di semplici che sono stati stimolati da altri movimenti e che credono
che si tratti dello stesso moto di rivolta e di speranza; e sono distrutti dagli inquisitori
che attribuiscono agli uni gli errori degli altri, e se i settatori di un movimento hanno
commesso un delitto, questo delitto sarà attribuito a ciascun settatore di ciascun
movimento. Gli inquisitori hanno torto secondo ragione, perché mettono insieme
dottrine contrastanti; hanno ragione secondo il torto degli altri, perché come nasce un
movimento, verbigratia, di arnaldisti in una città, vi convergono anche coloro che
sarebbero stati o erano stati catari o valdesi altrove. Gli apostoli di fra Dolcino
predicavano la distruzione fisica dei chierici e dei signori, e commisero molte
violenze; i valdesi sono contrari alla violenza, e così i fraticelli. Ma sono sicuro che
ai tempi di fra Dolcino convenirono nel suo gruppo molti che avevano già seguito la
predicazione dei fraticelli o dei valdesi. I semplici non possono scegliersi la loro
eresia, Adso, si aggrappano a chi predica nella loro terra, a chi passa per il villaggio o
per la piazza. E' su questo che giocano i loro nemici. Presentare agli occhi del popolo
una sola eresia, che magari consigli al tempo stesso e il rifiuto del piacere sessuale e
la comunione dei corpi, è buona arte predicatoria: perché mostra gli eretici un solo
intrico di diaboliche contraddizioni che offendono il senso comune.”
“Quindi non vi è rapporto tra essi ed è per inganno del demonio che un
semplice che avrebbe voluto essere gioachimita o spirituale cade nelle mani di catari
o viceversa?”
“E invece non è così. Cerchiamo di ricominciate da capo, Adso, e ti assicuro
che cerco di spiegarti una cosa sulla quale neppure io credo di possedere la verità.
Penso che l'errore sia di credere che prima venga l'eresia, poi i semplici che vi si
danno (e vi si dannano). In verità prima viene la condizione dei semplici, poi
l'eresia.”
“E come?”
“Tu hai chiara la visione della costituzione del popolo di Dio. Un grande
gregge, pecore buone, e pecore cattive, tenute a freno da cani mastini, i guerrieri,
ovvero il potere temporale, l'imperatore e i signori, sotto la guida dei pastori, i
chierici, gli interpreti della parola divina. L'immagine è piana.”
“Ma non è vera. I pastori combattono coi cani perché ciascuno dei due vuole i
diritti degli altri.”
“E' vero, ed è appunto questo che rende imprecisa la natura del gregge. Persi
come sono a dilaniarsi a vicenda, cani e pastori non curano più il gregge. Una parte
di esso ne rimane fuori.”
“Come fuori?”
“Ai margini. Contadini, non sono contadini perché non hanno terra o quella
che hanno non li nutre. Cittadini, non sono cittadini perché non appartengono né a
un'arte né ad altra corporazione, sono popolo minuto, preda di ciascuno. Hai visto
talora nelle campagne gruppi di lebbrosi?”
“Sì, una volta ne vidi cento insieme. Deformi, con la carne in disfacimento e
tutta biancastra, sulle loro stampelle, le palpebre gonfie, gli occhi sanguinanti, non
parlavano né gridavano: squittivano, come topi.”

“Essi sono per il popolo cristiano gli altri, quelli che stanno ai margini del
gregge. Il gregge li odia, essi odiano il gregge. Ci vorrebbero tutti morti, tutti lebbrosi
come loro.”
“Sì, ricordo una storia di re Tristano che doveva condannare Isotta la bella e
stava facendola salire sul rogo, e vennero i lebbrosi e dissero al re che il rogo era
pena da poco e che ve n'era una peggiore. E gli gridarono: dacci Isotta che
appartenga a tutti noi, il male accende i nostri desideri, dalla ai tuoi lebbrosi, guarda,
i nostri stracci sono incollati alle piaghe che gemono, lei che accanto a te si
compiaceva delle ricche stoffe foderate di vaio e dei gioielli, quando vedrà la corte
dei lebbrosi, quando dovrà entrare nei nostri tuguri e coricarsi con noi, allora
riconoscerà davvero il suo peccato e rimpiangerà questo bel fuoco di rovi!”
“Vedo che per essere un novizio di san Benedetto hai delle curiose letture,”
motteggiò Guglielmo, e io arrossii, perché sapevo che un novizio non dovrebbe
leggere romanzi d'amore, ma tra noi giovanetti circolavano al monastero di Melk e li
leggevamo a lume di candela di notte. “Ma non importa,” riprese Guglielmo, “hai
capito cosa volevo dire. I lebbrosi esclusi vorrebbero trascinare tutti nella loro rovina.
E diverranno tanto più cattivi quanto più tu li escluderai, e quanto più tu te li
rappresenti come una corte di lemuri che vogliono la tua rovina, tanto più loro
saranno esclusi. San Francesco capì questo, e la sua prima scelta fu di andare a vivere
tra i lebbrosi. Non si cambia il popolo di Dio se non si reintegrano nel suo corpo gli
emarginati.”
“Ma voi parlavate di altri esclusi, non sono i lebbrosi a comporre i movimenti
ereticali.”
“Il gregge è come una serie di cerchi concentrici, dalle più ampie lontananze
del gregge alla sua periferia immediata. I lebbrosi sono segno dell'esclusione in
generale. San Francesco l'aveva capito. Non voleva solo aiutare i lebbrosi, ché la sua
azione si sarebbe ridotta a un ben povero e impotente atto di carità. Voleva
significare altro. Ti han raccontato della predica agli uccelli?”
“Oh sì, ho sentito questa storia bellissima e ho ammirato il santo che godeva
della compagnia di quelle tenere creature di Dio,” dissi con gran fervore.
“Ebbene, ti hanno raccontato una storia sbagliata, ovvero la storia che l'ordine
sta oggi ricostruendo. Quando Francesco parlò al popolo della città e ai suoi
magistrati e vide che quelli non lo capivano, uscì verso il cimitero e si mise a
predicare a corvi e a gazze, a sparvieri, a uccelli di rapina che si cibavano di
cadaveri.”
“Che cosa orrenda,” dissi, “non erano dunque uccelli buoni!”
“Erano uccelli da preda, uccelli esclusi, come i lebbrosi. Francesco pensava
certo a quel verso dell'Apocalisse che dice: ho visto un angelo, levato nel sole,
gridare con voce forte e dire a tutti gli uccelli che volavano nel sole, venite e
radunatevi tutti al gran banchetto di Dio, mangiate la carne dei re, la carne dei tribuni
e dei superbi, la carne dei cavalli e dei cavalieri, la carne dei liberi e degli schiavi, dei
piccoli e dei grandi!”
“Dunque Francesco voleva incitare gli esclusi alla rivolta?”

“No, questo furono semmai Dolcino e i suoi. Francesco voleva richiamare gli
esclusi, pronti alla rivolta, a far parte del popolo di Dio. Per ricomporre il gregge
bisognava ritrovare gli esclusi. Francesco non c'è riuscito e te lo dico con molta
amarezza. Per reintegrare gli esclusi doveva agire all'interno della chiesa, per agire
all'interno della chiesa doveva ottenere il riconoscimento della sua regola, da cui
sarebbe uscito un ordine, e un ordine, come ne uscì, avrebbe ricomposto l'immagine
di un cerchio, al cui margine stanno gli esclusi. E allora capisci, ora, perché ci sono le
bande dei fraticelli e dei gioachimiti, che raccolgono intorno a loro gli esclusi, ancora
una volta.”
“Ma non stavamo parlando di Francesco, bensì di come l'eresia sia il prodotto
dei semplici e degli esclusi.”
“Infatti. Parlavamo degli esclusi dal gregge delle pecore. Per secoli, mentre il
papa e l'imperatore si dilaniavano nelle loro diatribe di potere, questi hanno
continuato a vivere ai margini, essi i veri lebbrosi, di cui i lebbrosi sono solo la figura
disposta da Dio perché noi capissimo questa mirabile parabola e dicendo «lebbrosi»
capissimo «esclusi, poveri, semplici, diseredati, sradicati dalle campagne, umiliati
nelle città». Non abbiamo capito, il mistero della lebbra è rimasto a ossessionarci
perché non ne abbiamo riconosciuto la natura di segno. Esclusi com'erano dal gregge,
tutti costoro sono stati pronti ad ascoltare, o a produrre, ogni predicazione che,
richiamandosi alla parola di Cristo, in effetti mettesse sotto accusa il comportamento
dei cani e dei pastori e promettesse che un giorno essi sarebbero stati puniti. Questo i
potenti lo capirono sempre. La reintegrazione degli esclusi imponeva la riduzione dei
loro privilegi, per questo gli esclusi che assumevano coscienza della loro esclusione
andavano bollati come eretici, indipendentemente dalla loro dottrina. E costoro, dal
canto loro, accecati dalla loro esclusione, non erano interessati veramente ad alcuna
dottrina. L'illusione dell'eresia è questa. Ciascuno è eretico, ciascuno è ortodosso,
non conta la fede che un movimento offre, conta la speranza che propone. Tutte le
eresie sono bandiera di una realtà dell'esclusione. Gratta l'eresia, troverai il lebbroso.
Ogni battaglia contro l'eresia vuole solamente questo: che il lebbroso rimanga tale.
Quanto ai lebbrosi cosa vuoi chiedere loro? Che distinguano nel dogma trinitario o
nella definizione dell'eucarestia quanto è giusto e quanto è sbagliato? Suvvia Adso,
questi sono giochi per noi uomini di dottrina. I semplici hanno altri problemi. E bada,
li risolvono tutti nel modo sbagliato. Per questo diventano eretici”.
“Ma perché taluni li appoggiano?”
“Perché servono al loro gioco, che di rado riguarda la fede, e più spesso la
conquista del potere.”
“E' per questo che la chiesa di Roma accusa di eresia tutti i suoi avversari?”
“E' per questo, ed è per questo che riconosce come ortodossia quella eresia che
può ricondurre entro il proprio controllo, o che deve accettare perché è diventata
troppo forte, e non sarebbe bene averla come avversaria. Ma non c'è una regola
precisa, dipende dagli uomini, dalle circostanze. E questo vale anche per i signori
laici. Cinquanta anni fa il comune di Padova emise un'ordinanza per cui chi uccideva
un chierico era condannato all'ammenda di un danaro grosso...”
“Niente!”

“Appunto. Era un modo per incoraggiare l'odio popolare contro i chierici, la
città era in lotta con il vescovo. Allora capisci perché, tempo fa, a Cremona i fedeli
dell'impero aiutarono i catari, non per ragioni di fede, ma per mettere in imbarazzo la
chiesa di Roma. Talora le magistrature cittadine incoraggiano gli eretici perché
traducono in volgare il vangelo: il volgare è ormai la lingua delle città, il latino la
lingua di Roma e dei monasteri. Oppure appoggiano i valdesi perché affermano che
tutti, uomini e donne, piccoli e grandi, possono insegnare e predicare e l'operaio che
è discepolo dopo dieci giorni ne cerca un altro di cui diventare maestro...”
“E così eliminano la differenza che rende insostituibili i chierici! Ma allora
perché accade poi che le stesse magistrature cittadine si rivoltino contro gli eretici e
diano man forte alla chiesa per farli bruciare?”
“Perché si accorgono che la loro espansione metterà in crisi anche i privilegi
dei laici che parlano in volgare. Nel concilio lateranense del 1179 (vedi che sono
storie che risalgono a quasi duecento anni fa) Walter Map già metteva in guardia
contro quello che sarebbe avvenuto dando credito a quegli uomini idioti e illetterati
che erano i valdesi. Disse, se ben ricordo, che essi non hanno fissa dimora, girano a
piedi nudi senza possedere nulla, tenendo tutto in comune, seguendo nudi il Cristo
nudo; ora cominciano in questo modo umilissimo perché sono esclusi, ma se si lascia
loro troppo spazio cacceranno tutti. Per questo poi le città hanno favorito gli ordini
mendicanti e noi francescani in particolare: perché permettevamo di stabilire un
rapporto armonico tra bisogno di penitenza e vita cittadina, tra la chiesa e i borghesi
che si interessavano ai loro mercati...”
“Si è raggiunta l'armonia, allora, tra amor di Dio e amor dei traffici?”
“No, si sono bloccati i movimenti di rinnovamento spirituale, si sono incanalati
nei limiti di un ordine riconosciuto dal papa. Ma quello che serpeggiava sotto non è
stato incanalato. E' finito da un lato nei movimenti dei flagellanti che non fanno male
a nessuno, nelle bande armate come quelle di fra Dolcino, nei riti stregoneschi come
quelli dei frati di Montefalco di cui parlava Ubertino...”
“Ma chi aveva ragione, chi ha ragione, chi ha sbagliato?” domandai smarrito.
“Tutti avevano la loro ragione, tutti hanno sbagliato.”
“Ma voi,” gridai quasi in un impeto di ribellione, “perché non prendete
posizione, perché non mi dite dove sta la verità?”
Guglielmo stette alquanto in silenzio, sollevando verso la luce la lente alla
quale stava lavorando. Poi la abbassò sul tavolo e mi mostrò, attraverso la lente, un
ferro da lavoro: “Guarda,” mi disse, “cosa vedi?”
“Il ferro, un poco più grande.”
“Ecco, il massimo che si può fare è guardare meglio.”
“Ma è sempre lo stesso ferro!”
“Anche il manoscritto di Venanzio sarà sempre lo stesso manoscritto quando
avrò potuto leggerlo grazie a questa lente. Ma forse quando avrò letto il manoscritto
conoscerò meglio una parte della verità. E forse potremo rendere migliore la vita
dell'abbazia.”
“Ma non basta!”

“Sto dicendo più di quel che sembra, Adso. Non è la prima volta che ti parlo di
Ruggiero Bacone. Forse non fu l'uomo più saggio di tutti i tempi, ma io sono sempre
stato affascinato dalla speranza che animava il suo amore per la sapienza. Bacone
credeva nella forza, nei bisogni, nelle invenzioni spirituali dei semplici. Non sarebbe
stato un buon francescano se non avesse pensato che i poveri, i diseredati, gli idioti e
gli illetterati parlano spesso con la bocca di Nostro Signore. Se avesse potuto
conoscerli da vicino, sarebbe stato più attento ai fraticelli che ai provinciali
dell'ordine. I semplici hanno qualcosa in più dei dottori, che spesso si perdono alla
ricerca di leggi generalissime. Essi hanno l'intuizione dell'individuale. Ma questa
intuizione, da sola, non basta. I semplici avvertono una loro verità, forse più vera di
quella dei dottori della chiesa, ma poi la consumano in gesti irriflessi. Cosa bisogna
fare? Dare la scienza ai semplici? Troppo facile, o troppo difficile. E poi quale
scienza? Quella della biblioteca di Abbone? I maestri francescani si sono posti questo
problema. Il grande Bonaventura diceva che i saggi devono portare a chiarezza
concettuale la verità implicita nei gesti dei semplici...”
“Come il capitolo di Perugia e le dotte memorie di Ubertino che trasformano in
decisioni teologiche il richiamo dei semplici alla povertà,” dissi.
“Sì, ma lo hai visto, avviene in ritardo e, quando avviene, la verità dei semplici
si è già trasformata nella verità dei potenti, buona più per l'imperatore Ludovico che
per un frate di povera vita. Come restare vicini all'esperienza dei semplici
mantenendone, per così dire, la virtù operativa, la capacità di operare per la
trasformazione e il miglioramento del loro mondo? Questo era il problema di
Bacone: «Quod enim laicali ruditate turgescit non habet effectum nisi fortuito,»
diceva. L'esperienza dei semplici ha esiti selvaggi e incontrollabili. «Sed opera
sapientiae certa lege vallantur et in fine debitum efficaciter diriguntur.» Che è come
dire che anche nella condotta delle cose pratiche, siano pure esse la meccanica,
l'agricoltura o il governo di una città, ci vuole una sorta di teologia. Egli pensava che
la nuova scienza della natura dovesse essere la nuova grande impresa dei dotti per
coordinare, attraverso una diversa conoscenza dei processi naturali, i bisogni
elementari che costituivano anche il coacervo disordinato, ma a suo modo vero e
giusto, delle attese dei semplici. La nuova scienza, la nuova magìa naturale. Soltanto
che per Bacone questa impresa doveva essere diretta dalla chiesa e credo che dicesse
così perché ai suoi tempi la comunità dei chierici si identificava con la comunità dei
sapienti. Oggi non è più così, nascono sapienti fuori dai monasteri, e dalle cattedrali,
persino dalle università. Vedi per esempio in questo paese, il più grande filosofo del
nostro secolo non è stato un monaco, ma uno speziale. Dico di quel fiorentino di cui
avrai sentito nominare il poema, che io non ho mai letto perché non capisco il suo
volgare, e per quanto ne so mi piacerebbe assai poco perché vi vaneggia di cose
molto lontane dalla nostra esperienza. Ma ha scritto, credo, le cose più sagge che ci
sia dato di comprendere sulla natura degli elementi e del cosmo tutto, e sulla
conduzione degli stati. Così penso che, poiché anch'io e i miei amici riteniamo oggi
che per la condotta delle cose umane non spetti alla chiesa ma all'assemblea del
popolo legiferare, nello stesso modo in futuro spetterà alla comunità dei dotti

proporre questa nuovissima e umana teologia che è filosofia naturale e magìa
positiva.”
“Una bellissima impresa,” dissi, “ma è possibile?”
“Bacone ci credeva.”
“E voi?”
“Anch'io ci credevo. Ma per crederci occorrerà essere sicuri che i semplici
hanno ragione perché posseggono l'intuizione dell'individuale, che è l'unica buona.
Però se l'intuizione dell'individuale è l'unica buona, come potrà la scienza arrivare a
ricomporre le leggi universali attraverso cui, e interpretando le quali, la magìa buona
diventa operativa?”
“Già,” dissi, “come potrà?”
“Non lo so più. Ho avuto tante discussioni a Oxford col mio amico Guglielmo
di Occam, che ora è ad Avignone. Mi ha seminato l'animo di dubbi. Perché se solo
l'intuizione dell'individuale è giusta, il fatto che cause dello stesso genere abbiano
effetti dello stesso genere è proposizione difficile da provare. Uno stesso corpo può
essere freddo o caldo, dolce o amaro, umido o secco, in un luogo - e in un altro luogo
no. Come posso scoprire il legame universale che rende ordinate le cose se non posso
muovere un dito senza creare una infinità di nuovi enti, poiché con tale movimento
mutano tutte le relazioni di posizione tra il mio dito e tutti gli altri oggetti? Le
relazioni sono i modi in cui la mia mente percepisce il rapporto tra enti singolari, ma
quale è la garanzia che questo modo sia universale e stabile?”
“Ma voi sapete che a un certo spessore di un vetro corrisponde una certa
potenza di visione, ed è perché lo sapete che potete ora costruire lenti uguali a quelle
che avete perduto, altrimenti come potreste?”
“Acuta risposta, Adso. In effetti io ho elaborato questa proposizione, che a
spessore uguale deve corrispondere uguale potenza di visione. L'ho posta perché altre
volte ho avuto intuizioni individuali dello stesso tipo. Certo è noto a chi esperimenta
la proprietà curativa delle erbe che tutti gli individui erbacei della stessa natura hanno
nel paziente, ugualmente disposto, effetti della stessa natura, e perciò lo
sperimentatore formula la proposizione che ogni erba di tale tipo giova al
febbricitante, o che ogni lente di tale tipo magnifica in uguale misura la visione
dell'occhio. La scienza di cui parlava Bacone verte indubbiamente intorno a queste
proposizioni. Bada, parlo di proposizioni sulle cose, non di cose. La scienza ha a che
fare con le proposizioni e i suoi termini, e i termini indicano cose singolari. Capisci
Adso, io devo credere che la mia proposizione funzioni, perché l'ho appreso in base
all'esperienza, ma per crederlo dovrei supporre che vi siano leggi universali, eppure
non posso parlarne, perché lo stesso concetto che esistano leggi universali, e un
ordine dato delle cose, implicherebbe che Dio ne fosse prigioniero, mentre Dio è
cosa così assolutamente libera che, se volesse, e di un solo atto della sua volontà, il
mondo sarebbe altrimenti.”
“Quindi, se ben capisco, fate, e sapete perché fate, ma non sapete perché sapete
che sapete quel che fate?”
Devo dire con orgoglio che Guglielmo mi guardò con ammirazione:

“Forse è così. In ogni modo questo ti dice perché mi senta così incerto della
mia verità, anche se ci credo.”
“Siete più mistico di Ubertino!” dissi maliziosamente.
“Forse. Ma come vedi lavoro sulle cose di natura. E anche nell'indagine che
stiamo svolgendo, non voglio sapere chi sia buono o chi sia malvagio, ma chi sia
stato nello scriptorium ieri sera, chi abbia preso gli occhiali, chi abbia lasciato sulla
neve le orme di un corpo che trascina un altro corpo, e dove sia Berengario. Questi
sono fatti, poi proverò a legarli tra loro, se mai sia possibile, perché è difficile dire
quale effetto sia dato da quale causa; basterebbe l'intervento di un angelo per
cambiare tutto, perciò non c'è da meravigliarsi se non si può dimostrare che una cosa
sia la causa di un'altra cosa. Anche se bisogna provarci sempre, come sto facendo.”
“E' una vita difficile, la vostra,” dissi.
“Ma ho trovato Brunello,” esclamò Guglielmo, alludendo al cavallo di due
giorni prima.
“Allora c'è un ordine del mondo!” gridai trionfante.
“Allora c'è un po' d'ordine in questa mia povera testa,” rispose Guglielmo.
In quel punto rientrò Nicola portando una forcella quasi finita e mostrandola
trionfalmente.
“E quando ci sarà questa forcella sul mio povero naso,” disse Guglielmo,
“forse la mia povera testa sarà ancora più ordinata.”
Venne un novizio a informarci che l'Abate voleva vedere Guglielmo, e lo
attendeva in giardino. Il mio maestro fu costretto a rimandare i suoi esperimenti a più
tardi e ci affrettammo verso il luogo dell'incontro. Mentre ci avviavamo Guglielmo si
dette un colpo in fronte, come se si ricordasse solo a quel punto di qualcosa che
aveva dimenticato.
“A proposito,” disse, “ho decifrato i segni cabalistici di Venanzio.”
“Tutti?! Quando?”
“Quando dormivi. E dipende cosa intendi per tutti. Ho decifrato i segni apparsi
alla fiamma, quelli che tu hai ricopiato. Gli appunti in greco devono attendere che io
abbia nuove lenti.”
“Allora? Si trattava del segreto del finis Africae?”
“Sì, e la chiave era abbastanza facile. Venanzio disponeva dei dodici segni
zodiacali e di otto segni per i cinque pianeti, i due luminari e la terra. Venti segni in
tutto. Abbastanza per associarvi le lettere dell'alfabeto latino, dato che puoi usare la
stessa lettera per esprimere il suono delle due iniziali di unum e di velut. L'ordine
delle lettere, lo sappiamo. Quale poteva essere l'ordine dei segni? Ho pensato
all'ordine dei cieli, ponendo il quadrante zodiacale all'estrema periferia. Quindi,
Terra, Luna, Mercurio, Venere, Sole, eccetera, e poi di seguito i segni zodiacali nella
loro sequenza tradizionale, così come li classifica anche Isidoro di Siviglia, a
cominciare dall'Ariete e dal solstizio di primavera, finendo coi Pesci. Ora, se provi ad
applicare questa chiave, ecco che il messaggio di Venanzio acquista un senso.”
Mi mostrò la pergamena, su cui aveva trascritto il messaggio in grandi lettere
latine: Secretum finis Africae manus supra idolum age primum et septimum de
quatuor.

“E' chiaro?” chiese.
“La mano sopra l'idolo opera sul primo e sul settimo dei quattro...” ripetei
scuotendo la testa. “Non è chiaro affatto!”
“Lo so. Bisognerebbe anzitutto sapere cosa Venanzio intendeva con idolum.
Una immagine, un fantasma, una figura? E poi, cosa saranno questi quattro che
hanno un primo e un settimo? E che cosa bisogna farne? Muoverli, spingerli, tirarli?”
“Allora non sappiamo nulla e siamo al punto di prima,” dissi con gran
disappunto. Guglielmo si arrestò e mi guardò con un'aria non del tutto benevola.
“Ragazzo mio,” disse, “hai di fronte a te un povero francescano che con le sue
modeste conoscenze e quel poco di abilità che deve alla infinita potenza del Signore
è riuscito in poche ore a decifrare una scrittura segreta che il suo autore era sicuro
riuscisse ermetica per tutti tranne che per lui... e tu, miserabile furfante illetterato, ti
permetti di dire che siamo al punto di prima?”
Mi scusai con molta goffaggine. Avevo ferito la vanità del mio maestro,
eppure sapevo quanto egli andasse fiero della rapidità e sicurezza delle sue
deduzioni. Guglielmo aveva davvero compiuto un'opera degna di ammirazione e non
era colpa sua se il callidissimo Venanzio non solo aveva celato quanto aveva
scoperto sotto le spoglie di un oscuro alfabeto zodiacale, ma aveva anche elaborato
un indecifrabile enigma.
“Non importa, non importa, non scusarti,” mi interruppe Guglielmo. “In fondo
hai ragione, sappiamo ancora troppo poco. Andiamo.”

Terzo giorno

Vespri
Dove si parla ancora con l'Abate, Guglielmo ha alcune idee
mirabolanti per decifrare l'enigma del labirinto, e ci riesce
nel modo più ragionevole. Poi si mangia il casio in
pastelletto

L'Abate ci attendeva con aria scura e preoccupata. Aveva in mano una carta.
“Ho ricevuto ora una lettera dall'abate di Conques,” disse. “Mi comunica il
nome di colui a cui Giovanni ha affidato il comando dei soldati francesi, e la cura
dell'incolumità della legazione. Non è un uomo d'arme, non è un uomo di corte, e
sarà al tempo stesso un membro della legazione.”
“Raro connubio di diverse virtù,” disse Guglielmo inquieto. “Chi sarà?”
“Bernardo Gui, o Bernardo Guidoni, come volete chiamarlo.”
Guglielmo esplose in una esclamazione nella sua lingua, che non capii, né la
capì l'Abate, e forse fu meglio per tutti, perché la parola che Guglielmo disse sibilava
in modo osceno.
“La cosa non mi piace,” aggiunse subito. “Bernardo è stato per anni martello
degli eretici nel tolosano e ha scritto una Practica officii inquisitionis heretice
pravitatis a uso di tutti coloro che dovranno perseguire e distruggere valdesi, beghini,
pinzocheri, fraticelli e dolciniani.”
“Lo so. Conosco il libro, mirabile di dottrina.”
“Mirabile di dottrina,” ammise Guglielmo. “E' devoto a Giovanni che negli
anni scorsi gli ha affidato molte missioni nelle Fiandre e qui nell'alta Italia. E anche
quando è stato nominato vescovo in Galizia non si è mai fatto vedere nella sua
diocesi e ha continuato l'attività inquisitoriale. Ora credevo si fosse ritirato nel
vescovado di Lodève, ma a quanto pare Giovanni lo rimette all'opera e proprio qui
nell'Italia settentrionale. Perché proprio Bernardo e perché con responsabilità degli
armati...?”
“La risposta c'è,” disse l'Abate, “e conferma tutti i timori che vi esprimevo ieri.
Sapete bene - anche se non volete ammetterlo con me - che le posizioni sulla povertà
di Cristo e della chiesa sostenute dal capitolo di Perugia, sia pure con dovizia di
argomenti teologici, sono le stesse sostenute in modo molto meno prudente e con un
comportamento meno ortodosso da molti movimenti ereticali. Ci vuole poco a
dimostrare che le posizioni di Michele da Cesena, fatte proprie dall'imperatore, sono
le stesse di quelle di Ubertino e di Angelo Clareno. E sin qui le due legazioni saranno
d'accordo. Ma Gui potrebbe fare di più, e ne ha l'abilità: cercherà di sostenere che le
tesi di Perugia sono le stesse dei fraticelli, o degli pseudo apostoli. Siete d'accordo?”
“Dite che le cose stanno così o che Bernardo Gui dirà che stanno così?”
“Diciamo che dico che lui lo dirà,” concesse prudentemente l'Abate.

“Ne convengo anch'io. Ma questo era previsto. Voglio dire, si sapeva che si
sarebbe arrivati a questo anche senza la presenza di Bernardo. Al massimo Bernardo
lo farà con più efficienza di tanti di quei curiali da poco, e si tratterà di discutere
contro di lui con maggior sottigliezza.”
“Sì,” disse l'Abate, “ma a questo punto siamo di fronte alla questione suscitata
ieri. Se non troviamo entro domani il colpevole di due o forse di tre delitti, dovrò
concedere a Bernardo di esercitare una sorveglianza sulle cose dell'abbazia. Non
posso celare a un uomo investito del potere di Bernardo (e per nostro mutuo accordo,
ricordiamocelo) che qui all'abbazia sono avvenuti, stanno ancora avvenendo, fatti
inesplicabili. Altrimenti, nel momento in cui egli lo scoprisse, nel momento che (Dio
non voglia) avvenisse un nuovo fatto misterioso, egli avrebbe tutto il diritto di
gridare al tradimento...”
“E' vero,” mormorò Guglielmo preoccupato. “Non c'è nulla da fare. Bisognerà
stare attenti, e vigilare su Bernardo che vigilerà sul misterioso assassino. Forse sarà
un bene, Bernardo occupato a badare all'assassino sarà meno disponibile per
intervenire nella discussione.”
“Bernardo occupato a scoprire l'assassino sarà una spina nel fianco della mia
autorità, ricordatevelo. Questa torbida vicenda mi impone per la prima volta di
cedere parte del mio potere entro queste mura, ed è un fatto nuovo non solo nella
storia di questa abbazia, ma dello stesso ordine cluniacense. Farei qualsiasi cosa per
evitarlo. E la prima cosa da fare sarebbe negare ospitalità alle legazioni.”
“Prego ardentemente la sublimità vostra di riflettere su questa grave
decisione,” disse Guglielmo. “Voi avete tra le mani una lettera dell'imperatore che vi
invita caldamente a...”
“So cosa mi lega all'imperatore,” disse bruscamente l'Abate, “e lo sapete anche
voi. E quindi sapete che purtroppo non posso recedere. Ma tutto questo è molto
brutto. Dov'è Berengario, cosa gli è accaduto, cosa state facendo?”
“Sono solo un frate che ha condotto tanto tempo fa delle efficaci indagini
inquisitorie. Voi sapete che non si trova la verità in due giorni. E infine che potere mi
avete concesso? Posso entrare nella biblioteca? Posso porre tutte le domande che
voglio, sostenuto sempre dalla vostra autorità?”
“Non vedo il rapporto tra i delitti e la biblioteca,” disse corrucciato l'Abate.
“Adelmo era miniatore, Venanzio traduttore, Berengario aiuto bibliotecario...”
spiegò pazientemente Guglielmo.
“In questo senso tutti e sessanta i monaci hanno a che fare con la biblioteca,
così come hanno a che vedere con la chiesa. Perché allora non cercate in chiesa?
Frate Guglielmo, voi state conducendo una inchiesta per mio mandato e nei limiti in
cui vi ho pregato di condurla. Per il resto, in questa cinta di mura, io sono il solo
padrone dopo Dio, e per grazia sua. E questo varrà anche per Bernardo. D'altra
parte,” aggiunse in tono più mansueto, “non è neppure detto che Bernardo sia qui
proprio per l'incontro. L'abate di Conques mi scrive anche che scende in Italia per
proseguire a sud. Mi dice pure che il papa ha pregato il cardinal Bertrando del
Poggetto di salire da Bologna e recarsi qui per prendere il comando della legazione
pontificia. Forse Bernardo viene qui per incontrarsi col cardinale.”

“Il che, in una prospettiva più ampia, sarebbe peggio. Bertrando è il martello
degli eretici nell'Italia centrale. Questo incontro tra due campioni della lotta
antiereticale può annunciare una offensiva più vasta nel paese, per coinvolgere alla
fine tutto il movimento francescano...”
“E di questo informeremo subito l'imperatore,” disse l'Abate, “ma in questo
caso il pericolo non sarebbe immediato. Vigileremo. Addio.”
Guglielmo rimase un poco silenzioso mentre l'Abate si allontanava. Poi mi
disse: “Soprattutto, Adso, cerchiamo di non farci prendere dalla fretta. Le cose non si
risolvono rapidamente quando si devono accumulare tante minute esperienze
individuali. Io torno al laboratorio, perché senza le lenti non solo non potrò leggere il
manoscritto ma non converrà neppure che si ritorni stanotte in biblioteca. Tu va a
informarti se si sa qualcosa di Berengario.”
In quel momento ci corse incontro Nicola da Morimondo, latore di pessime
notizie. Mentre cercava di molare meglio la lente migliore, quella su cui Guglielmo
riponeva tante speranze, essa si era rotta. E un'altra, che poteva forse sostituirla, si era
incrinata mentre provava a inserirla nella forcella. Nicola ci mostrò sconsolatamente
il cielo. Era già l'ora del vespro e l'oscurità stava scendendo. Per quel giorno non si
sarebbe più potuto lavorare. Un'altra giornata perduta, convenne amaramente
Guglielmo, reprimendo (come mi confessò dopo) la tentazione di afferrare alla gola il
vetraio maldestro, il quale d'altra parte era già abbastanza umiliato.
Lo lasciammo alla sua umiliazione e andammo a informarci circa Berengario.
Naturalmente nessuno lo aveva trovato.
Ci sentivamo a un punto morto. Passeggiammo un poco nel chiostro, incerti
sul da farsi. Ma dopo breve vidi che Guglielmo stava assorto con lo sguardo perduto
nell'aria, come se non vedesse nulla. Da poco si era tolto dal saio un rametto di quelle
erbe che gli avevo visto raccogliere settimane prima, e lo stava masticando come se
ne traesse una sorta di calma eccitazione. Infatti pareva assente, ma ogni tanto i suoi
occhi si illuminavano come se nel vuoto della sua mente si fosse accesa una idea
nuova; poi ripiombava in quella sua singolare e attiva ebetudine. A un tratto disse:
“Certo, si potrebbe...”
“Cosa?” chiesi.
“Pensavo a un modo di orientarci nel labirinto. Non è semplice da realizzare,
ma sarebbe efficace... In fondo, l'uscita è nel torrione orientale, e questo lo sappiamo.
Ora supponi che noi avessimo una macchina che ci dice da che parte sta settentrione.
Cosa accadrebbe?”
“Che naturalmente basterebbe girare alla nostra destra e ci si rivolgerebbe
verso oriente. Oppure basterebbe andare in senso contrario, e sapremmo di andare
verso il torrione meridionale. Ma anche ammesso che esistesse una simile magìa, il
labirinto è appunto un labirinto, e appena dirigessimo a oriente incontreremmo una
parete che ci impedirebbe di andare diritto, e perderemmo di nuovo la strada...”
osservai.
“Sì, ma la macchina di cui parlo segnerebbe sempre la direzione di
settentrione, anche se noi avessimo mutato il cammino, e a ogni punto ci direbbe da
quale parte voltare.”

“Sarebbe meraviglioso. Ma bisognerebbe avere questa macchina, ed essa
dovrebbe essere capace di riconoscere settentrione di notte e in luogo chiuso, senza
poter vedere né il sole né le stelle... E non credo che neppure il vostro Bacone
possedesse una macchina simile!” risi.
“E invece ti sbagli,” disse Guglielmo, “perché una macchina del genere è stata
costruita e alcuni navigatori l'hanno usata. Essa non ha bisogno delle stelle o del sole,
perché sfrutta la forza di una pietra meravigliosa, uguale a quella che abbiamo visto
nell'ospedale di Severino, quella che attira il ferro. Ed è stata studiata da Bacone e da
un mago piccardo, Pietro da Maricourt, che ne ha descritto i molteplici usi.”
“E voi sapreste costruirla?”
“Di per sé non sarebbe difficile. La pietra può essere usata per produrre molte
mirabilia, tra cui una macchina che si muove perpetuamente senza alcuna forza
esterna, ma la trovata più semplice è stata anche descritta da un arabo, Baylek al
Qabayaki. Prendi un vaso pieno d'acqua e vi poni a galleggiare un sughero in cui hai
infilato un ago di ferro. Poi passi la pietra magnetica sopra la superficie dell'acqua,
con un moto circolare, sino a che l'ago non acquista le stesse proprietà della pietra. E
a quel punto l'ago, ma l'avrebbe fatto anche la pietra se avesse avuto la possibilità di
muovere intorno a un pernio, si dispone con la punta in direzione di settentrione, e se
tu ti muovi col vaso, essa si volta sempre dalla parte di tramontana. Inutile che ti dica
che se avrai segnato sul bordo del vaso, in relazione a tramontana, anche le posizioni
di austro, aquilone e così via, tu saprai sempre da che parte muoverti in biblioteca per
raggiungere il torrione orientale.”
“Che cosa meravigliosa!” esclamai. “Ma perché l'ago punta sempre a
settentrione? La pietra attira il ferro, l'ho visto, e immagino che una immensa
quantità di ferro attiri la pietra. Ma allora... allora in direzione della stella polare, ai
limiti estremi del globo, esistono le grandi miniere di ferro!”
“Qualcuno ha suggerito infatti che sia così. Salvo che l'ago non punta
esattamente nella direzione della stella nautica, ma verso il punto d'incontro dei
meridiani celesti. Segno che, come è stato detto, «hic lapis gerit in se similitudinem
coeli», e i poli del magnete ricevono la loro inclinazione dai poli del cielo e non da
quelli della terra. Il che è un bell'esempio di movimento impresso a distanza e non
per diretta causalità materiale: un problema di cui si sta occupando il mio amico
Giovanni di Gianduno, quando l'imperatore non gli chiede di far sprofondare
Avignone nelle viscere della terra...”
“Allora andiamo a prendere la pietra di Severino, e un vaso, e dell'acqua, e un
sughero...” dissi eccitato.
“Piano, piano,” disse Guglielmo. “Non so perché, ma non ho mai visto una
macchina che, perfetta nella descrizione dei filosofi, poi sia perfetta nel suo
funzionamento meccanico. Mentre la roncola di un contadino, che nessun filosofo ha
mai descritto, funziona come si deve... Ho paura che a girare per il labirinto con un
lume in una mano e un vaso pieno d'acqua nell'altra... Aspetta, mi viene un'altra idea.
La macchina segnerebbe settentrione anche se fossimo fuori dal labirinto, è vero?”
“Sì, ma a quel punto non ci servirebbe perché avremmo il sole e le stelle...”
dissi.

“Lo so, lo so. Ma se la macchina funziona sia fuori sia dentro, perché non
dovrebbe essere così anche per la nostra testa?”
“La nostra testa? Certo che essa funziona anche fuori, e infatti da fuori
sappiamo benissimo quale sia l'orientamento dell'Edificio! Ma è quando siamo
dentro che non capiamo più niente!”
“Appunto. Ma dimentica ora la macchina. Il pensare alla macchina mi ha
indotto a pensare alle leggi naturali e alle leggi del nostro pensiero. Ecco il punto:
dobbiamo trovare da fuori un modo di descrivere l'Edificio come è da dentro...”
“E come?”
“Lasciami pensare, non deve essere così difficile...”
“E il metodo di cui dicevate ieri? Non volevate percorrere il labirinto facendo
segni col carbone?”
“No,” disse, “più ci penso, meno mi convince. Forse non riesco a ricordare
bene la regola, o forse per girare in un labirinto bisogna avere una buona Arianna che
ti attende alla porta tenendo il capo di un filo. Ma non esistono fili così lunghi. E
anche se esistessero, ciò significherebbe (spesso le favole dicono la verità) che si
esce da un labirinto solo con un aiuto esterno. Dove le leggi dell'esterno siano uguali
alle leggi dell'interno. Ecco, Adso, useremo le scienze matematiche. Solo nelle
scienze matematiche, come dice Averroè, si identificano le cose note per noi e quelle
note in modo assoluto.”
“Allora vedete che ammettete delle conoscenze universali.”
“Le conoscenze matematiche sono proposizioni costruite dal nostro intelletto
in modo da funzionare sempre come vere, o perché sono innate o perché la
matematica è stata inventata prima delle altre scienze. E la biblioteca è stata costruita
da una mente umana che pensava in modo matematico, perché senza matematica non
fai labirinti. E quindi si tratta di confrontare le nostre proposizioni matematiche con
le proposizioni del costruttore, e di questo confronto si può dare scienza, perché è
scienza di termini su termini. E in ogni caso smettila di trascinarmi in discussioni di
metafisica. Che diavolo ti ha morso oggi? Piuttosto, tu che hai gli occhi buoni, prendi
una pergamena, una tavoletta, qualcosa su cui far segni, e uno stilo... bene, ce l'hai,
bravo Adso. Andiamo a fare un giro intorno all'Edificio, sino a che abbiamo ancora
un poco di luce.”
Girammo dunque a lungo intorno all'Edificio. E cioè esaminammo da lontano i
torrioni orientale, meridionale e occidentale, con le pareti che li collegavano. Perché
quanto al resto, dava sullo strapiombo, ma per ragioni di simmetria non doveva
essere diverso da ciò che vedevamo.
E quel che vedemmo, osservò Guglielmo mentre mi faceva prendere precisi
appunti sulla mia tavoletta, era che ogni muro aveva due finestre, e ogni torrione
cinque.
“Ora ragiona,” mi disse il mio maestro. “Ogni stanza che abbiamo visto aveva
una finestra...”
“Meno quelle a sette lati,” dissi.
“Ed è naturale, sono quelle al centro di ogni torre.”
“E meno alcune che trovammo senza finestre e non erano eptagonali.”

“Dimenticale. Prima troviamo la regola, poi cercheremo di giustificare le
eccezioni. Dunque avremo all'esterno cinque stanze per ogni torre e due stanze per
ogni muro, ciascuna con una finestra. Ma se da una stanza con finestra si procede
verso l'interno dell'Edificio, si incontra un'altra sala con finestra. Segno che si tratta
delle finestre interne. Ora quale forma ha il pozzo interno, quale lo si vede in cucina
e nello scriptorium?”
“Ottagonale,” dissi.
“Ottimo. E su ogni lato dell'ottagono, nello scriptorium, si aprono due finestre.
Questo vuol dire che per ogni lato dell'ottagono, ci sono due stanze interne? Giusto?”
“Sì, ma le stanze senza finestra?”
“Sono otto in tutto. Infatti la sala interna a ogni torrione, a sette lati, ha cinque
pareti che danno su ciascuna delle cinque stanze di ogni torrione. Con cosa confinano
le altre due pareti? Non con una stanza posta lungo i muri esterni, ché vi sarebbero le
finestre, né con una disposta lungo l'ottagono, per le stesse ragioni, e perché
sarebbero allora stanze esageratamente lunghe. Prova infatti a tracciare un disegno di
come possa apparire la biblioteca vista dall'alto. Vedi che in corrispondenza a ogni
torre devono esserci due stanze che confinano con la stanza eptagonale e danno su
due stanze che confinano con il pozzo ottagonale interno.”
Provai a tracciare il disegno che il mio maestro mi suggeriva e lanciai un grido
di trionfo. “Ma allora sappiamo tutto! Lasciatemi contare... La biblioteca ha
cinquantasei stanze, di cui quattro eptagonali e cinquantadue più o meno quadrate, e,
di queste, quattro sono senza finestre, mentre ventotto danno sull'esterno e sedici
sull'interno!”
“E i quattro torrioni hanno ciascuno cinque stanze di quattro lati e una di
sette... La biblioteca è costruita secondo un'armonia celeste a cui si possono attribuire
vari e mirifici significati...”
“Splendida scoperta,” dissi, “ma allora perché è così difficile orientarvisi?”
“Perché ciò che non risponde a nessuna legge matematica è la disposizione dei
varchi. Alcune stanze consentono il passaggio a più altre, alcune a una sola, e c'è da
chiedersi se non vi siano stanze che non consentono il passaggio a nessuna. Se
consideri questo elemento, più la mancanza di luce e il nessun indizio fornito dalla
posizione del sole (e vi aggiungi le visioni e gli specchi), capisci come il labirinto sia
capace di confondere chiunque lo percorra, già agitato da un senso di colpa. D'altra
parte pensa a come eravamo disperati noi ieri sera quando non riuscivamo più a
trovare la strada. Il massimo di confusione raggiunto con il massimo di ordine: mi
pare un calcolo sublime. I costruttori della biblioteca erano dei gran maestri.”
“Come faremo allora a orientarci?”
“A questo punto non è difficile. Con la mappa che tu hai tracciato, e che bene
o male deve corrispondete al tracciato della biblioteca, appena saremo nella prima
sala eptagonale, ci muoveremo in modo di trovare subito una delle due stanze cieche.
Poi, voltando sempre a destra, dopo tre o quattro stanze, dovremmo essere di nuovo
in un torrione, che non potrà essere che il torrione settentrionale, sino a tornare in
un'altra stanza cieca, che a sinistra confinerà con la sala eptagonale, e a destra dovrà

permetterci di ritrovare un tragitto analogo a quello che ti ho detto or ora, sino ad
arrivare al torrione occidentale.”
“Sì, se tutte le stanze immettessero in tutte le stanze...”
“Infatti. E per questo ci occorrerà la tua mappa, su cui segnare le pareti piene,
in modo da sapere quali deviazioni stiamo facendo. Ma non sarà difficile.”
“Ma siamo sicuri che funzionerà?” chiesi perplesso, perché mi pareva tutto
troppo semplice.
“Funzionerà,” rispose Guglielmo. “Omnes enim causae effectuum naturalium
dantur per lineas, angulos et figuras. Aliter enim impossibile est scire propter quid in
illis,” citò. “Sono parole di uno dei grandi maestri di Oxford. Ma purtroppo non
sappiamo ancora tutto. Abbiamo appreso come non perderci. Ora si tratta di sapere se
c'è una regola che governa la distribuzione dei libri nelle stanze. E i versetti
dell'Apocalisse ci dicono assai poco, anche perché molti si ripetono uguali in stanze
diverse...”
“Eppure il libro dell'apostolo avrebbe permesso di trovare ben più di
cinquantasei versetti!”
“Indubbiamente. Quindi solo alcuni versetti sono buoni. Strano. Come se ne
avessero avuto meno di cinquanta, trenta, venti... Oh, per la barba di Merlino!”
“Di chi?”
“Non fa nulla, un mago delle mie terre... Hanno usato tanti versetti quante sono
le lettere dell'alfabeto! Certo che è così! Il testo dei versetti non conta, contano le
lettere iniziali. Ogni stanza è contrassegnata da una lettera dell'alfabeto, e tutte
insieme compongono qualche testo che dobbiamo scoprire!”
“Come un carme figurato, a forma di croce o di pesce!”
“Più o meno, e probabilmente ai tempi in cui la biblioteca fu costituita questo
tipo di carmi era molto in voga.”
“Ma da dove inizia il testo?”
“Da un cartiglio più grande degli altri, dalla sala eptagonale del torrione
d'ingresso... oppure... Ma certo, dalle frasi in rosso!”
“Ma sono tante!”
“E quindi ci saranno molti testi, o molte parole. Ora tu ricopi meglio e più in
grande la tua mappa, poi visitando la biblioteca non solo segnerai col tuo stilo, e
leggermente, le stanze da cui passiamo, e la posizione delle porte e delle pareti
(nonché delle finestre), ma anche la lettera iniziale del versetto che vi appare, e in
qualche modo, come un buon miniatore, farai più grande le lettere in rosso.”
“Ma come accade,” dissi ammirato, “che siete riuscito a risolvere il mistero
della biblioteca guardandola da fuori e non l'avete risolto quando eravate dentro?”
“Così Dio conosce il mondo, perché lo ha concepito nella sua mente, come
dall'esterno, prima che fosse creato, mentre noi non ne conosciamo la regola, perché
vi viviamo dentro trovandolo già fatto.”
“Così si possono conoscere le cose guardandole dal di fuori!”
“Le cose dell'arte, perché ripercorriamo nella nostra mente le operazioni
dell'artefice. Non le cose della natura, perché non sono opera della nostra mente.”
“Ma per la biblioteca ci basta, vero?”

“Sì,” disse Guglielmo. “Ma solo per la biblioteca. Ora andiamo a riposare. Io
non posso far nulla sino a domani mattina quando avrò - spero - le mie lenti. Tanto
vale dormire e levarci per tempo. Cercherò di riflettere.”
“E la cena?”
“Ah, già, la cena. E' passata l'ora ormai. I monaci sono già a compieta. Ma
forse la cucina è ancora aperta. Va a cercare qualcosa.”
“Rubare?”
“Chiedere. A Salvatore, che è ormai tuo amico.”
“Ma ruberà lui!”
“Sei forse il custode di tuo fratello?” domandò Guglielmo con le parole di
Caino. Ma mi avvidi che scherzava e voleva dire che Dio è grande e misericordioso.
Per questo mi misi alla ricerca di Salvatore e lo trovai presso alle stalle dei cavalli.
“Bello,” dissi accennando a Brunello, e tanto per attaccare discorso. “Mi
piacerebbe cavalcarlo.”
“No se puede. Abbonis est. Ma non bisogna un buon cavallo per correre
forte...” Mi indicò un cavallo robusto ma sgraziato: “Anco quello sufficit... Vide
illuc, tertius equi...”
Voleva indicarmi il terzo cavallo. Risi del suo buffissimo latino. “E cosa farai
con quello?” gli domandai.
E mi raccontò una strana storia. Disse che si poteva rendere qualsiasi cavallo,
anche la bestia più vecchia e fiacca, altrettanto veloce di Brunello. Occorre mescolare
nella sua avena un'erba che si chiama satirion, ben tritata, e poi ungere le cosce con
grasso di cervo. Poi si sale sul cavallo e prima di spronarlo gli si volge il muso a
levante e gli si pronuncia nell'orecchio, tre volte a voce bassa, le parole “Gaspare,
Melchiorre, Merchisardo”. Il cavallo partirà di gran carriera e farà in un'ora il
cammino che Brunello farebbe in otto ore. E se gli si fosse appeso al collo i denti di
un lupo che il cavallo stesso, correndo, avesse ucciso, la bestia non sentirebbe
neppure la fatica.
Gli chiesi se aveva mai provato. Mi disse, avvicinandosi circospetto e
sussurrandomi all'orecchio, col suo alito invero sgradevole, che era molto difficile,
perché il satirion viene ormai coltivato solo dai vescovi e dai cavalieri loro amici, che
se ne servono per accrescere il loro potere. Posi fine al suo discorso e gli dissi che
quella sera il mio maestro voleva leggere certi libri in cella e desiderava mangiare
lassù.
“Facio mi,” disse, “facio el casio in pastelletto.”
“Com'è?”
“Facilis. Pigli el casio che non sia troppo vecchio, né troppo insalato e tagliato
in feteline a boconi quadri o sicut te piace. Et postea metterai un poco de butierro o
vero de structo fresco à rechauffer sobre la brasia. E dentro vamos a poner due fette
de casio, e come te pare sia tenero, zucharum et cannella supra positurum du bis. Et
mandalo subito in tabula, che se vole mangiarlo caldo caldo.”

“Vada per il casio in pastelletto,” gli dissi. Ed egli scomparve verso le cucine,
dicendomi di attenderlo. Arrivò mezz'ora dopo con un piatto coperto da un panno.
L'odore era buono.
“Tene,” mi disse, e mi allungò anche una lucerna grande e piena di olio.
“Per che fare?” chiesi.
“Sais pas, moi,” disse con aria sorniona. “Fileisch tuo magister vuole ire in
loco buio esta noche.”
Salvatore sapeva evidentemente più cose di quanto non sospettassi. Non
investigai oltre, e portai il cibo a Guglielmo. Mangiammo, e io mi ritirai nella mia
cella. O almeno, finsi. Volevo trovare ancora Ubertino, e di soppiatto rientrai in
chiesa.

Terzo giorno

Dopo compieta
Dove Ubertino racconta ad Adso la storia di fra Dolcino,
altre storie Adso rievoca o legge in biblioteca per conto suo,
e poi gli accade di avere un incontro con una fanciulla bella
e terribile come un esercito schierato a battaglia

Trovai infatti Ubertino alla statua della Vergine. Mi unii silenziosamente a lui
e per un poco finsi (lo confesso) di pregare. Poi ardii parlargli.
“Padre santo,” gli dissi, “posso chiedervi luce e consiglio?”
Ubertino mi guardò, mi prese per mano e si alzò, conducendomi a sedere con
lui su di uno scranno. Mi abbracciò stretto, e potei sentire il suo alito sul mio viso.
“Figlio carissimo,” disse, “tutto quello che questo povero vecchio peccatore
può fare per la tua anima, sarà fatto con gioia. Cosa ti turba? Le ansie, vero?”
domandò quasi con ansia anch'egli, “le ansie della carne?”
“No,” risposi arrossendo, “se mai le ansie della mente, che vuole conoscere
troppe cose...”
“Ed è male. Il Signore conosce le cose, a noi tocca solo adorare la sua
sapienza.”
“Ma a noi tocca anche distinguere il bene dal male e comprendere le umane
passioni. Sono novizio ma sarò monaco e sacerdote, e devo imparare dove stia il
male, e che aspetto abbia, per riconoscerlo un giorno e per insegnare agli altri a
riconoscerlo.”
“Questo è giusto, ragazzo. E allora cosa vuoi conoscere?”
“La mala pianta dell'eresia, padre,” dissi con convinzione. E poi, tutto di un
fiato: “Ho udito parlare di un uomo malvagio che ne ha sedotti altri, fra Dolcino.”
Ubertino stette in silenzio. Poi disse: “E' giusto, ci hai sentito farvi cenno l'altra
sera con frate Guglielmo. Ma è una storia molto brutta, di cui mi dà dolore parlare,
perché insegna (sì, in questo senso dovrai saperla, per trarne un utile insegnamento),
perché insegna, dicevo, come dall'amore di penitenza e dal desiderio di purificare il
mondo possa nascere sangue e sterminio.” Si sedette meglio, allentando la sua stretta
intorno alle mie spalle, ma tenendo sempre una mano sul mio collo, come per
comunicarmi non so se la sua sapienza o il suo ardore.
“La storia comincia prima di fra Dolcino,» disse, «più di sessanta anni fa, e io
ero un bambino. Fu a Parma. Ivi iniziò a predicare un certo Gherardo Segalelli, che
invitava tutti a vita di penitenza, e percorreva le strade gridando «penitenziagite!»
che era il suo modo di uomo indotto per dire: «Penitentiam agite, appropinquabit
enim regnum coelorum.» Invitava i suoi discepoli a farsi simili agli apostoli, e volle
che la sua setta fosse intitolata all'ordine degli apostoli, e che i suoi percorressero il
mondo come poveri mendicanti vivendo solo di elemosine...”

“Come i fraticelli,” dissi. “Non era questo il mandato di Nostro Signore e del
vostro Francesco?”
“Sì,” ammise Ubertino con una leggera esitazione nella voce e con un sospiro.
“Ma forse Gherardo esagerò. Lui e i suoi furono accusati di non riconoscere più
l'autorità dei sacerdoti, la celebrazione della messa, la confessione, e di vagabondare
nell'ozio.”
“Ma di questo accusarono anche i francescani spirituali. E non dicono oggi i
minoriti che non bisogna riconoscere l'autorità del papa?”
“Sì, ma non dei sacerdoti. Noi stessi siamo sacerdoti. Ragazzo, è difficile
distinguere in queste cose. La linea che divide il bene dal male è così sottile... In
qualche modo Gherardo sbagliò e si macchiò di eresia... Chiese di essere ammesso
nell'ordine dei minori, ma i nostri confratelli non lo accettarono. Passava i giorni
nella chiesa dei nostri frati e vide qui dipinti gli apostoli coi sandali ai piedi e i
mantelli avvolti intorno alle spalle, e così si fece crescere i capelli e la barba, si mise i
sandali ai piedi e la corda dei frati minori, perché chiunque vuole fondare una nuova
congregazione prende sempre qualcosa dall'ordine del beato Francesco.”
“Ma allora era nel giusto...”
“Ma in qualcosa sbagliò... Vestito con un mantello bianco sopra una tunica
bianca e coi capelli lunghi, si acquistò presso i semplici fama di santità. Vendette una
sua casetta e, avutone il prezzo, si pose su una pietra dalla quale in tempi antichi i
podestà erano soliti concionare, tenendo in mano il sacchetto dei danari, e non li
disperse, né li dette ai poveri, ma chiamati dei ribaldi che giocavano lì vicino li
sparse tra loro dicendo: «Ne prenda chi ne vuole», e quei ribaldi presero il danaro e
andarono a giocarlo a dadi e bestemmiavano il Dio vivente, ed egli che aveva dato,
udiva e non arrossiva.”
“Ma anche Francesco si spogliò di tutto e ho udito oggi da Guglielmo che andò
a predicare a cornacchie e sparvieri, nonché ai lebbrosi, e cioè alla feccia che il
popolo di coloro che si dicevano virtuosi tenevano ai margini...”
“Sì, ma Gherardo in qualcosa sbagliò, Francesco non si mise mai in urto con la
santa chiesa, e il vangelo dice di dare ai poveri, non ai ribaldi. Gherardo dette e non
ricevette nulla in cambio perché aveva dato a gente cattiva, ed ebbe cattivo inizio,
cattivo proseguimento e cattiva fine perché la sua congrega fu disapprovata da papa
Gregorio X.”
“Forse,” dissi, “era un papa meno lungimirante di quello che approvò la regola
di Francesco...”
“Sì, ma in qualcosa Gherardo sbagliò, e invece Francesco sapeva bene cosa
faceva. E infine, ragazzo, questi custodi di porci e di vacche che all'improvviso
diventano pseudo apostoli volevano beatamente e senza sudore vivere delle
elemosine di coloro che i frati minori avevano educato con tante fatiche e con tanto
eroico esempio di povertà! Ma non si tratta di questo,” aggiunse subito, “è che per
assomigliare agli apostoli, che erano ancora giudei, Gherardo Segalelli si fece
circoncidere, il che va contro le parole di Paolo ai Galati - e tu sai che molte sante
persone annunciano che l'Anticristo venturo verrà dal popolo dei circoncisi... Ma
Gherardo fece di peggio, andava raccogliendo i semplici e diceva: «Venite con me

nella vigna» e coloro che non lo conoscevano entravano con lui nella vigna altrui,
credendola sua, e mangiavano l'uva degli altri..”.
“Non saranno stati i minori a difendere la proprietà degli altri,” dissi
impudentemente.
Ubertino mi fissò con occhio severo: “ I minori chiedono di essere poveri, ma
non hanno mai chiesto agli altri di essere poveri. Non puoi impunemente attentare
alla proprietà dei buoni cristiani, i buoni cristiani ti indicheranno come un bandito. E
così accadde a Gherardo. Di cui dissero infine (bada, io non so se sia vero, e mi fido
delle parole di frate Salimbene, che conobbe quella gente) che per mettere a prova la
sua forza di volontà e la sua continenza dormì con alcune donne senza avere rapporti
sessuali; ma come i suoi discepoli tentarono di imitarlo, i risultati furono ben
diversi... Oh, non sono cose che deve sapere un ragazzo, la femmina è vascello del
demonio... Gherardo continuava a gridare «penitenziagite» ma un suo discepolo, un
certo Guido Putagio, cercò di prendere la direzione del gruppo, e andava in gran
pompa con molte cavalcature e faceva grandi spese e banchetti come i cardinali della
chiesa di Roma. E poi vennero a rissa tra loro, per il comando della setta, e accaddero
cose turpissime. Eppure molti vennero da Gherardo, non solo contadini, ma anche
gente di città, iscritti alle arti, e Gherardo li faceva denudare affinché nudi seguissero
Cristo nudo, e li mandava per il mondo a predicare, ma lui si fece fare una veste
senza maniche, bianca, di filo forte, e così vestito sembrava più un buffone che un
religioso! Vivevano all'aperto, ma talora salivano sui pulpiti delle chiese
interrompendo l'assemblea del popolo devoto e cacciandone i predicatori, e una volta
posero un bambino sul trono vescovile nella chiesa di Sant'Orso a Ravenna. E si
dicevano eredi della dottrina di Gioacchino da Fiore...»
“Ma anche i francescani,” dissi, “anche Gherardo da Borgo San Donnino,
anche voi!” esclamai.
“Calmati ragazzo. Gioacchino da Fiore fu un grande profeta e fu il primo a
capire che Francesco avrebbe segnato il rinnovamento della chiesa. Ma gli pseudo
apostoli usarono la sua dottrina per giustificare le loro follie, il Segalelli portava con
sé un'apostolessa, una certa Tripia o Ripia, che pretendeva avere il dono della
profezia. Una donna, capisci?”
“Ma padre,” tentai di obbiettare, “voi stesso parlavate l'altra sera della santità
di Chiara da Montefalco e di Angela da Foligno...”
“Esse erano sante! Vivevano nell'umiltà riconoscendo il potere della chiesa,
non si arrogarono mai il dono della profezia! E invece gli pseudo apostoli asserivano
che anche le donne potessero andare di città in città a predicare, come fecero molti
altri eretici. E non conoscevano più alcuna differenza tra celibi e sposati, né alcun
voto fu più considerato perpetuo. In breve, per non tediarti troppo con storie
tristissime di cui non puoi capire bene le sfumature, il vescovo Obizzo di Parma
decise infine di mettete Gherardo in ceppi. Ma qui accadde una cosa strana, che ti
dice come sia debole la natura umana, e come insidiosa la pianta dell'eresia. Perché
infine il vescovo liberò Gherardo e lo accolse presso di sé a tavola, e rideva dei suoi
lazzi, e lo teneva come il suo buffone.”
“Ma perché?”

“Non lo so, o temo di saperlo. Il vescovo era nobile e non gli piacevano i
mercanti e gli artigiani della città. Forse non gli era discaro che Gherardo con le sue
prediche di povertà parlasse contro di loro, e passasse dalla richiesta di elemosina
alla rapina. Ma infine intervenne il papa, e il vescovo tornò alla sua giusta severità, e
Gherardo finì sul rogo come eretico impenitente. Era l'inizio di questo secolo.”
“E cosa c'entra con queste cose fra Dolcino?”
“C'entra, e questo ti dice come l'eresia sopravviva alla distruzione stessa degli
eretici. Questo Dolcino era il bastardo di un sacerdote, che viveva nella diocesi di
Novara, in questa parte dell'Italia, un poco più a settentrione. Qualcuno disse che
nacque altrove, nella valle dell'Ossola, o a Romagnano. Ma poco importa. Era un
giovane di ingegno acutissimo e fu educato alle lettere, ma derubò il sacerdote che si
occupava di lui e fuggì verso oriente, nella città di Trento. E lì riprese la predicazione
di Gherardo, in modo anche più ereticale, asserendo di essere l'unico vero apostolo di
Dio e che ogni cosa doveva essere comune nell'amore, e che era lecito andare
indifferentemente con tutte le donne, per cui nessuno poteva essere accusato di
concubinato, anche se andava con la moglie e con la figlia...”
“Davvero predicava quelle cose o fu accusato di questo? Perché ho udito che
anche gli spirituali furono accusati di crimini come quei frati di Montefalco...”
“De hoc satis,” interruppe bruscamente Ubertino. “Quelli non erano più frati.
Erano eretici. E proprio insozzati da Dolcino. E d'altra parte, ascolta, basta saper
quello che Dolcino fece dopo, per definirlo come malvagio. Come fosse venuto a
conoscenza delle dottrine degli pseudo apostoli, non so neppure. Forse passò da
Parma, giovane, e udì Gherardo. Si sa che mantenne nel bolognese contatto con
quegli eretici dopo la morte del Segalelli. Ma si sa di certo che iniziò la sua
predicazione a Trento. Lì sedusse una fanciulla bellissima e di nobile famiglia,
Margherita, o essa sedusse lui, come Eloisa sedusse Abelardo, perché ricorda, è
attraverso la donna che il diavolo penetra nel cuore degli uomini! A quel punto, il
vescovo di Trento lo cacciò dalla sua diocesi, ma ormai Dolcino aveva raccolto più
di mille seguaci, e iniziò una lunga marcia che lo ricondusse nei paesi dove era nato.
E lungo il cammino gli si univano altri illusi, sedotti dalle sue parole, e forse gli si
unirono anche molti eretici valdesi che abitavano le montagne da cui passava, o egli
voleva riunirsi ai valdesi di queste terre a settentrione. Giunto nel novarese Dolcino
trovò un ambiente favorevole alla sua rivolta, perché i vassalli che governavano il
paese di Gattinara a nome del vescovo di Vercelli erano stati cacciati dalla
popolazione, che accolse quindi i banditi di Dolcino come buoni alleati.”
“Cosa avevano fatto i vassalli del vescovo?”
“Non lo so, e non spetta a me giudicarlo. Ma come vedi l'eresia si sposa alla
rivolta contro i signori, in molti casi, e per questo l'eretico comincia a predicare
madonna povertà e poi cade preda di tutte le tentazioni del potere, della guerra, della
violenza. C'era una lotta tra famiglie nella città di Vercelli, e gli pseudo apostoli se ne
approfittarono, e queste famiglie si avvalsero del disordine apportato dagli pseudo
apostoli. I signori feudali arruolavano avventurieri per rapinare i cittadini, e i cittadini
chiedevano la protezione del vescovo di Novara.”
“Che storia complicata. Ma Dolcino con chi stava?”

“Non so, faceva parte per se stesso, si era inserito in tutte queste dispute e ne
traeva occasione per predicare la lotta contro la proprietà altrui in nome della
povertà. Dolcino si accampò coi suoi, che ormai erano tremila, su un monte vicino a
Novara, detto della Parete Calva, e costruirono castelletti e abitacoli, e Dolcino
dominava su tutta quella folla di uomini e donne che vivevano nella promiscuità più
vergognosa. Di lì inviava lettere ai suoi fedeli, in cui esponeva la sua dottrina eretica.
Diceva e scriveva che il loro ideale era la povertà e non erano legati da alcun vincolo
di obbedienza esteriore, e che lui Dolcino era stato mandato da Dio per dissigillare le
profezie e capire le scritture dell'antico e del nuovo testamento. E chiamava chierici
secolari, predicatori e minori, ministri del diavolo, e scioglieva chiunque dal dovere
di ubbidir loro. E distingueva quattro età della vita del popolo di Dio, la prima
dell'antico testamento, dei patriarchi e dei profeti, prima della venuta di Cristo, in cui
il matrimonio era buono perché la gente si doveva moltiplicare; la seconda l'età di
Cristo e degli apostoli, e fu l'epoca della santità e della castità. Poi venne la terza, in
cui i pontefici dovettero dapprima accettare le ricchezze terrene per poter governare
il popolo, ma quando gli uomini cominciarono ad allontanarsi dall'amore di Dio
venne Benedetto, che parlò contro ogni possesso temporale. Quando poi anche i
monaci di Benedetto tornarono ad accumulare ricchezze, vennero i frati di san
Francesco e di san Domenico, ancora più severi di Benedetto nel predicare contro il
dominio e la ricchezza terrena. Ma infine ora, che la vita di tanti prelati di nuovo
contraddiceva tutti quei buoni precetti, si era giunti alla fine della terza età e
occorreva convertirsi agli insegnamenti degli apostoli.”
“Ma allora Dolcino predicava quelle cose che avevano predicato i francescani,
e tra i francescani proprio gli spirituali, e voi stesso, padre!”
“Oh sì, ma ne traeva un perfido sillogismo! Diceva che per por fine a questa
terza età della corruzione occorreva che tutti i chierici, i monaci e i frati morissero di
morte crudelissima, diceva che tutti i prelati della chiesa, i chierici, le monache, i
religiosi e le religiose e tutti coloro che fan parte degli ordini dei predicatori e dei
minori, degli eremiti, e lo stesso Bonifacio papa avrebbero dovuto essere sterminati
dall'imperatore prescelto da lui, Dolcino, e questo sarebbe stato Federico di Sicilia.”
“Ma non era proprio Federico che accolse in Sicilia con favore gli spirituali
cacciati dall'Umbria, e non sono i minoriti a chiedere proprio che l'imperatore, anche
se ora è Ludovico, distrugga il potere temporale del papa e dei cardinali?”
“E' proprio dell'eresia, o della follia, trasformare i pensieri più retti e volgerli a
conseguenze contrarie alla legge di Dio e degli uomini. I minoriti non hanno mai
chiesto all'imperatore di uccidere gli altri sacerdoti.”
Si ingannava, ora lo so. Perché quando alcuni mesi dopo il Bavaro instaurò il
proprio ordine a Roma, Marsilio e altri minoriti fecero ai religiosi fedeli al papa
proprio quanto Dolcino chiedeva si facesse. Con questo non voglio dire che Dolcino
fosse nel giusto, se mai Marsilio era nell'errore anch'egli. Ma incominciavo a
chiedermi, specie dopo il colloquio del pomeriggio con Guglielmo, come fosse
possibile ai semplici che seguivano Dolcino distinguere tra le promesse degli
spirituali e l'attuazione che ne dava Dolcino. Non era forse egli colpevole di mettere
in pratica quanto uomini reputati ortodossi avevano predicato per via puramente

mistica? O forse lì stava la differenza, la santità consisteva nell'attendere che Dio ci
desse quanto i suoi santi avevano promesso, senza cercare di ottenerlo per mezzi
terreni? Ora so che è così e so perché Dolcino era in errore: non si deve trasformare
l'ordine delle cose anche se si deve fervidamente sperare nella sua trasformazione.
Ma quella sera ero in preda a contraddittori pensieri.
“Infine,” stava dicendomi Ubertino, “la marca dell'eresia la trovi sempre nella
superbia. In una seconda lettera Dolcino, nell'anno 1303, si nominava capo supremo
della congregazione apostolica, nominava come suoi luogotenenti la perfida
Margherita (una donna) e Longino da Bergamo, Federico da Novara, Alberto
Carentino e Valderico da Brescia. E iniziava a vaneggiare su una sequenza di papi
venturi, due buoni, il primo e l'ultimo, due cattivi, il secondo e il terzo. Il primo è
Celestino, il secondo è Bonifacio VIII, di cui i profeti dicono «la superbia del tuo
cuore ti ha infamato, o tu che abiti nelle fessure delle rocce». Il terzo papa non è
nominato, ma di lui avrebbe detto Geremia «ecco, qual leone». E, infamia, Dolcino
riconosceva il leone in Federico di Sicilia. Il quarto papa per Dolcino era ancora
sconosciuto, e avrebbe dovuto essere il papa santo, il papa angelico di cui parlava
l'abate Gioacchino. Avrebbe dovuto essere eletto da Dio e allora Dolcino e tutti i suoi
(che a quel punto erano già quattromila) avrebbero ricevuto insieme la grazia dello
Spirito Santo e la chiesa ne sarebbe stata rinnovata sino alla fine del mondo. Ma nei
tre anni che precedevano la sua venuta avrebbe dovuto essere consumato tutto il
male. E questo Dolcino cercò di fare, portando la guerra ovunque. E il quarto papa, e
qui si vede come il demonio si prenda gioco dei suoi succubi, fu proprio Clemente V
che bandì la crociata contro Dolcino. E fu giusto, perché in quelle lettere ormai
Dolcino sosteneva teorie inconciliabili con l'ortodossia. Egli affermò che la chiesa
romana è una meretrice, che non si deve obbedienza ai sacerdoti, che ogni potere
spirituale era ormai passato alla setta degli apostoli, che solo gli apostoli formano la
nuova chiesa, che gli apostoli possono annullare il matrimonio, che nessuno potrà
essere salvato se non farà parte della setta, che nessun papa può assolvere dal
peccato, che non si devono pagare le decime, che è vita più perfetta vivere senza voto
che non col voto, che una chiesa consacrata non vale nulla per la preghiera, non più
di una stalla, e che si può adorare Cristo nei boschi e nelle chiese.”
“Disse davvero queste cose?”
“Certo, questo è sicuro, le scrisse. Ma fece purtroppo di peggio. Come si
attestò sulla Parete Calva, iniziò a saccheggiare i villaggi a valle, a compiere
scorrerie, per procacciarsi i rifornimenti, conducendo insomma una vera e propria
guerra contro i paesi vicini.”
“Tutti contro di lui?”
“Non si sa. Forse ricevette appoggi da alcuni, ti ho detto che si era inserito in
un nodo inestricabile di discordie del luogo. Era caduto intanto l'inverno dell'anno
1305, uno dei più rigidi degli ultimi decenni, e c'era tutto intorno una grande carestia.
Dolcino inviava una terza lettera ai suoi seguaci e molti ancora lo raggiungevano, ma
lassù la vita si era fatta impossibile e arrivarono a tale fame che mangiavano le carni
dei cavalli e di altre bestie e il fieno cotto. E molti ne morirono.”
“Ma contro chi si battevano, ora?”

“Il vescovo di Vercelli si era appellato a Clemente V ed era stata bandita una
crociata contro gli eretici. Fu emanata una indulgenza plenaria per chiunque vi avesse
partecipato, furono sollecitati Ludovico di Savoia, gli inquisitori di Lombardia,
l'arcivescovo di Milano. Molti presero la croce in aiuto dei vercellesi e dei novaresi,
anche dalla Savoia, dalla Provenza, dalla Francia, e il vescovo di Vercelli ebbe il
comando supremo. Erano continui scontri tra le avanguardie dei due eserciti, ma le
fortificazioni di Dolcino erano imprendibili, e in qualche modo gli empi ricevevano
dei soccorsi.”
“Da chi?”
“Da altri empi, credo, che traevano soddisfazione da quel fomite di disordine.
Sul finire dell'anno 1305 l'eresiarca fu costretto però ad abbandonare la Parete Calva,
lasciando i feriti e i malati, e si portò nel territorio di Trivero, dove si arroccò su un
monte, che allora veniva chiamato Zubello e che da allora in poi fu detto Rubello o
Rebello, perché era divenuto la rocca dei ribelli alla chiesa. Insomma, non ti posso
raccontare tutto quello che avvenne, e furono stragi terribili. Ma alla fine i ribelli
furono costretti alla resa, Dolcino e i suoi furono catturati e finirono giustamente sul
rogo.”
“Anche la bella Margherita?”
Ubertino mi guardò: “Ti sei ricordato che era bella, vero? Era bella, dicono, e
molti signori del luogo tentarono di farla loro sposa per salvarla dal rogo. Ma essa
non volle, morì impenitente con quell'impenitente del suo amante. E questo ti serva
di lezione, guardati dalla meretrice di Babilonia, anche quando assume la forma della
creatura più squisita.”
“Ma ora ditemi, padre. Ho appreso che il cellario del convento, e forse anche
Salvatore, incontrarono Dolcino, e furono con lui in qualche modo...”
“Taci, e non pronunziare giudizi temerari. Conobbi il cellario in un convento
di minoriti. Dopo i fatti che riguardano la storia di Dolcino, è vero. Molti spirituali in
quegli anni, prima che decidessimo di trovar rifugio nell'ordine di san Benedetto,
ebbero vita agitata, e dovettero lasciare i loro conventi. Non so dove sia stato
Remigio prima che io lo incontrassi. So che fu sempre un buon frate, almeno dal
punto di vista dell'ortodossia. Quanto al resto, ahimè, la carne è debole...”
“Cosa intendete dire?”
“Non sono cose che devi sapere. Ebbene, insomma, poiché ne abbiamo parlato,
e devi poter distinguere il bene dal male...” esitò ancora, “ti dirò che ho sentito
sussurrare qui, all'abbazia, che il cellario non sappia resistere a certe tentazioni... Ma
sono mormorazioni. Tu devi imparare a non pensare neppure a queste cose.” Mi
trasse di nuovo a sé abbracciandomi stretto e mi indicò la statua della Vergine: “Tu
devi iniziarti all'amore senza macchia. Ecco colei in cui la femminilità si è sublimata.
Per questo di lei puoi dire che è bella, come l'amata del Cantico dei Cantici. In essa,”
disse col volto rapito da un gaudio interiore, proprio come l'Abate il giorno prima,
quando parlava delle gemme e dell'oro dei suoi vasellami, “in essa persino la grazia
del corpo si fa segno delle bellezze celesti, e per questo lo scultore l'ha rappresentata
con tutte le grazie di cui la donna deve essere adornata.” Mi indicò il busto sottile
della Vergine, tenuto alto e stretto da un corsetto legato al centro con lacciuoli, con

cui giocavano le piccole mani del Bambino. “Vedi? Pulchra enim sunt ubera quae
paululum supereminent et tument modice, nec fluitantia licenter, sed leniter restricta,
repressa sed non depressa... Cosa provi davanti a questa dolcissima visione?”
Io arrossii violentemente sentendomi agitato come da un fuoco interno.
Ubertino dovette avvertirlo, o forse scorse l'ardore delle mie gote, perché subito
aggiunse: “Ma devi imparare a distinguere il fuoco dell'amore soprannaturale dal
deliquio dei sensi. E' difficile anche per i santi.”
“Ma come si riconosce l'amore buono?” chiesi tremando.
“Cos'è l'amore? Non v'è nulla al mondo né uomo né diavolo, né alcuna cosa,
che io non consideri così sospetto come l'amore, ché questo penetra l'anima più di
qualunque altra cosa. Non esiste nulla che tanto occupi e leghi il cuore come l'amore.
Perciò, a meno di non avere quelle armi che la governano, l'anima precipita per
l'amore in una immensa rovina. E io credo che senza le seduzioni di Margherita,
Dolcino non si sarebbe dannato, né senza la vita proterva e promiscua della Parete
Calva, tanti avrebbero sentito il fascino della sua ribellione. Bada, queste cose io non
te le dico solo dell'amore cattivo, che naturalmente deve essere sfuggito da tutti come
cosa diabolica, io dico questo e con grande paura anche dell'amore buono che corre
tra Dio e l'uomo, tra prossimo e prossimo. Sovente avviene che due o tre, uomini o
donne, si amino assai cordialmente e nutrano a vicenda singolare affezione, e
desiderino vivere sempre vicini, e quando l'una parte desidera, l'altra vuole. E ti
confesso che un sentimento del genere io lo provai per donne virtuose come Angela e
Chiara. Ebbene, anche ciò è assai riprovevole, per quanto si faccia spiritualmente e
per Dio... Perché anche l'amore sentito dall'anima,se non è armato ma viene preso
con calore, viene poi a cadere, oppure opera disordinatamente. Oh, l'amore ha diverse
proprietà, dapprima l'anima per lui si intenerisce, poi cade inferma... Ma poi avverte
il calore vero dell'amore divino e grida, e si lamenta, si fa pietra messa nella fornace
per disfarsi in calce, e crepita lambita dalla fiamma...”
“E questo è amore buono?”
Ubertino mi accarezzò il capo, e come lo guardai vidi che aveva gli occhi
inteneriti di lacrime: “Sì, questo è infine amore buono.” Staccò la sua mano dalle mie
spalle: “Ma come è difficile,” aggiunse, “come è difficile distinguerlo dall'altro. E
talora quando la tua anima è tentata dai demoni ti senti come l'uomo impiccato per la
gola che, legate le mani sul dorso e bendati gli occhi, rimane appeso alla forca e pure
vive, senza nessun ausilio, senza nessun sostegno, senza nessun rimedio, a girare nel
vuoto...”
Il suo volto non era più soltanto bagnato dal pianto, ma da un velo di sudore.
“Vai via ora,” mi disse in fretta, “ti ho detto quello che volevi sapere. Di qui il coro
degli angeli, di là la gola dell'inferno. Vai, e sia lodato il Signore.” Si prosternò di
nuovo davanti alla Vergine e lo udii singhiozzare piano. Pregava.
Non uscii dalla chiesa. Il colloquio con Ubertino mi aveva indotto nell'animo,
e nelle viscere, uno strano fuoco e una indicibile irrequietezza. Forse per questo mi
trovai incline alla disobbedienza e decisi di tornare da solo in biblioteca. Non sapevo
neppure io cosa cercassi. Volevo esplorare da solo un luogo ignoto, mi affascinava

l'idea di potermici orientare senza l'aiuto del mio maestro. Ci salii come Dolcino era
salito sul monte Rubello.
Avevo con me il lume (perché lo avevo portato? forse nutrivo già questo
disegno segreto?) e penetrai nell'ossario quasi a occhi chiusi. In breve fui nello
scriptorium.
Era una sera fatale, credo, perché mentre curiosavo tra i tavoli, ne scorsi uno
sul quale stava aperto un manoscritto che un monaco copiava in quei giorni. Il titolo
subito mi attrasse: Historia fratris Dulcini Heresiarche. Credo fosse il tavolo di Pietro
da Sant'Albano, di cui mi avevano detto che stava scrivendo una monumentale storia
dell'eresia (dopo quel che avvenne all'abbazia naturalmente non la scrisse più - ma
non anticipiamo gli eventi). Non era quindi anormale che qui stesse quel testo, e altri
ve n'erano di argomento affine, sui patarini e sui flagellanti. Ma assunsi come un
segno soprannaturale, non so ancora se celeste o diabolico, quella circostanza, e mi
piegai a leggere avidamente lo scritto. Non era molto lungo, e nella prima parte
diceva, con molti più particolari che ho dimenticato, quanto mi aveva detto Ubertino.
Vi si parlava anche dei molti delitti commessi dai dolciniani durante la guerra e
l'assedio. E della battaglia finale, che fu cruentissima. Ma vi trovai anche quanto
Ubertino non mi aveva raccontato, e detto da chi evidentemente aveva visto tutto e
ne aveva l'immaginazione ancora accesa.
Appresi dunque come nel marzo del 1307, il sabato santo, Dolcino, Margherita
e Longino, infine presi, furono condotti nella città di Biella e consegnati al vescovo,
che attendeva la decisione del papa. Il papa, come apprese la notizia la trasmise al re
di Francia Filippo, scrivendo: “Ci sono giunte notizie graditissime, feconde di gioia
ed esultanza, perché quel demone pestifero, figlio di Belial e orrendissimo eresiarca
Dolcino, dopo lunghi pericoli, fatiche, stragi e frequenti interventi, finalmente coi
suoi seguaci è prigioniero nelle nostre carceri, per opera del nostro venerabile fratello
Raniero, vescovo di Vercelli, catturato nel giorno della santa cena del Signore, e la
numerosa gente che era con lui, infettata dal contagio, fu uccisa quel giorno stesso.”
Il papa fu spietato nei confronti dei prigionieri e comandò al vescovo di metterli a
morte. Allora, nel luglio dello stesso anno, il primo giorno del mese, gli eretici
furono consegnati al braccio secolare. Mentre le campane della città suonavano a
stormo, furono messi su di un carro, circondati dai carnefici, seguiti dalla milizia, che
percorse tutta la città, mentre a ogni cantone con tenaglie infuocate si laceravano le
carni dei rei. Margherita fu bruciata per prima, davanti a Dolcino, il quale non mosse
muscolo del volto, così come non aveva emesso un lamento quando le tenaglie gli
mordevano le membra. Poi il carro continuò la sua strada, mentre i carnefici
infilavano i loro ferri in vasi pieni di faci ardenti. Dolcino subì altri tormenti, e restò
sempre muto, salvo quando gli amputarono il naso, perché si strinse un poco nelle
spalle, e quando gli strapparono il membro virile, ché a quel punto egli lanciò un
lungo sospiro, come un mugolìo. Le ultime cose che disse suonarono a impenitenza,
e avvertì che sarebbe risuscitato il terzo giorno. Poi fu bruciato e le sue ceneri furono
disperse al vento.Chiusi il manoscritto con le mani che tremavano. Dolcino aveva
commesso molti delitti, mi era stato detto, ma era stato orrendamente bruciato. E si
era comportato sul rogo... come? con la fermezza dei martiri o con la protervia dei

dannati? Mentre salivo vacillando le scale che portavano alla biblioteca, capii perché
ero tanto turbato. Mi sovvenne all'improvviso una scena che avevo visto non molti
mesi prima, poco dopo il mio arrivo in Toscana. Mi chiedevo anzi come mai l'avessi
quasi dimenticata sino ad allora, come se l'anima mia malata avesse voluto cancellare
un ricordo che le gravava sopra come un incubo. Ovvero, non me ne ero dimenticato,
perché ogni volta che sentivo parlare di fraticelli rivedevo immagini di quella
vicenda, ma subito le ricacciavo nelle latebre del mio spirito, come se fosse stato un
peccato essere stato testimone di quell'orrore.
Avevo sentito parlare per la prima volta di fraticelli nei giorni in cui, a Firenze,
ne avevo visto ardere uno sul rogo. Era stato poco prima che incontrassi a Pisa frate
Guglielmo. Egli stava ritardando il suo arrivo in quella città e mio padre mi aveva
dato licenza di visitare Firenze di cui avevamo sentito lodare le bellissime chiese. Mi
ero aggirato per la Toscana, per apprendere meglio il volgare italiano, e avevo infine
soggiornato una settimana a Firenze, perché molto avevo udito parlare di quella città
e desideravo conoscerla.
Fu così che appena vi arrivai sentii parlare di un gran caso che stava agitando
tutta la città. Un fraticello eretico, imputato di delitti contro la religione, e tratto
davanti al vescovo e altri ecclesiastici, era in quei giorni sottoposto a severa
inquisizione. E seguendo coloro che me ne parlavano, mi portai al luogo dove
avveniva l'evento, mentre udivo la gente dire che questo fraticello, a nome Michele,
era in verità uomo molto pio, che aveva predicato penitenza e povertà, ripetendo le
parole del santo Francesco, ed era stato trascinato davanti ai giudici per la malizia di
certe donne che, fingendo di confessarsi da lui, gli avevano poi attribuito
proposizioni eretiche; e anzi era stato preso dagli uomini del vescovo proprio in casa
di quelle donne, fatto questo che mi stupiva, perché un uomo di chiesa non dovrebbe
recarsi ad amministrare i sacramenti in luoghi così poco adatti, ma questa pareva
essere la debolezza dei fraticelli, il non tener in debita considerazione le convenienze,
e forse c'era qualcosa di vero nella voce pubblica che li voleva, oltre che eretici, di
dubitevoli costumi (così come sempre si diceva dei catari che fossero bulgari e
sodomiti).
Arrivai alla chiesa di San Salvatore dove si teneva il processo, ma non potei
entrare, per la gran folla che vi era davanti. Però alcuni stavano issati e attaccati alla
inferriata delle finestre e vedevano e udivano quanto vi avveniva, e ne riferivano agli
altri di sotto. Stavano allora rileggendo a frate Michele la confessione che aveva fatta
il giorno prima, in cui diceva che Cristo e gli apostoli suoi “non ebbero niuna cosa né
in speziale né in comune per ragione di proprietà”, ma Michele protestava che il
notaio vi aveva aggiunto ora “molte false consequenzie” e gridava (e questo lo udii
da fuori) “n'avete a render ragione al dì del giudizio!”. Ma gli inquisitori lessero la
confessione così come l'avevano redatta e alla fine gli chiesero se voleva umilmente
attenersi alle opinioni della chiesa e di tutto il popolo della città. E sentii Michele che
gridava a voce alta che egli voleva attenersi a ciò che credeva, e cioè che “voleva
tenere Cristo povero crocifisso e papa Giovanni XXII eretico, poiché diceva il
contrario”. Ne seguì una gran discussione, in cui gli inquisitori, tra cui molti
francescani, gli volevano far intendere che le scritture non avevano detto quel che

diceva lui, e lui li accusava di negare la loro stessa regola dell'ordine, e quelli gli
davano addosso chiedendogli se mai lui credesse di intendere le scritture meglio di
loro che ne erano maestri. E fra Michele, molto pertinace davvero, li contestava, sì
che quelli prendevano ad assalirlo con provocazioni come “e allora vogliamo che tu
tenga Cristo come fosse proprietario e papa Giovanni come cattolico e santo”. E
Michele, non deflettendo: “No, eretico.” E quelli dicevano che non avevano mai
visto alcuno così duro nella propria nequizia. Ma tra la folla fuori del palazzo ne udii
molti che dicevano che egli era come Cristo tra i farisei, e mi avvidi che tra il popolo
molti credevano nella santità di frate Michele.
Infine gli uomini del vescovo lo riportarono in prigione in ceppi. E la sera mi
dissero che molti dei frati amici del vescovo erano andati a insultarlo e a chiedergli di
ritrattare, ma egli rispondeva come uno che fosse sicuro della propria verità. E
ripeteva a ciascuno che Cristo era povero e che così avevano detto anche santo
Francesco e santo Domenico, e che se a professare questa retta opinione avesse
dovuto essere condannato al supplizio, tanto meglio, perché in breve tempo avrebbe
potuto vedere ciò che dicono le scritture, e i ventiquattro vegliardi dell'Apocalisse, e
Gesù Cristo, e san Francesco, e i gloriosi martiri. E mi dissero che disse: “Se
leggiamo con tanto fervore la dottrina di certi santi abati con quanto maggior fervore
e gioia dobbiamo desiderare di stare in mezzo a loro.” E a parole del genere gli
inquisitori uscivano dal carcere col viso scuro gridando sdegnati (e io li udii): “Ha il
diavolo addosso!”
Il giorno dopo sapemmo che la condanna era stata pronunziata, e andato in
vescovado potei vedere la pergamena, e parte ne copiai sulla mia tavoletta.
Cominciava “In nomine Domini amen. Hec est quedam condemnatio
corporalis et sententia condemnationis corporalis lata, data et in hiis scriptis
sententialiter pronumptiata et promulgata...” eccetera, e proseguiva con una severa
descrizione dei peccati e delle colpe del detto Michele, che qui in parte riporto perché
il lettore giudichi secondo prudenza:
«Johannem vocatum fratrem Micchaelem Iacobi, de comitatu Sancti Frediani,
hominem male condictionis, et pessime conversationis, vite et fame, hereticum et
heretica labe pollutum et contra fidem cactolicam credentem et affirmantem... Deum
pre oculis non habendo sed potius humani generis inimicum, scienter, studiose,
appensate, nequiter et animo et intentione exercendi hereticam pravitatem stetit et
conversatus fuit cum Fraticellis, vocatis Fraticellis della povera vita hereticis et
scismaticis et corum pravam sectam et heresim secutus fuit et sequitur contra fidem
cactolicam... et accessit ad dictam civitatem Florentie et in locis publicis dicte
civitatis in dicta inquisitione contentis, credidit, tenuit et pertinaciter affirmavit ore
et corde... quod Christus redentor noster non habuit rem aliquam in proprio vel
comuni sed habuit a quibuscumque rebus quas sacra scriptura eum habuisse
testatur, tantum simplicem facti usum.»
Ma non erano solo questi i delitti di cui era accusato, e tra gli altri uno mi
parve turpissimo, anche se non so (così come andò il processo) se egli avesse
davvero affermato tanto, ma si diceva insomma che il detto minorita aveva sostenuto
che santo Tommaso d'Aquino non era né santo né godeva della eterna salvezza, bensì

era dannato e in stato di perdizione! E la sentenza concludeva comminando la pena,
poiché l'accusato non aveva voluto emendarsi:
«Costat nobis etiam ex predictis et ex dicta sententia lata per dictum dominum
episcopum florentinum, dictum Johannem fore hereticum, nolle se tantis herroribus
et heresi corrigere et emendare, et se ad rectam viam fidei dirigere, habentes dictum
Johannem pro irreducibili, pertinace et hostinato in dictis suis perversis herroribus,
ne ipse Johannes de dictis suis sceleribus et herroribus perversis valeat gloriari, et ut
eius pena aliis transeat in exemplum; idcirco, dictum Johannem vocatum fratrem
Micchaelem hereticum et scismaticum quod ducatur ad locum iustitie consuetum, et
ibidem igne et flammis igneis accensis concremetur et comburatur, ita quod penitus
moriatur et anima a corpore separetur.»
E poi che la sentenza fu resa pubblica, vennero ancora uomini di chiesa alla
prigione e avvertirono Michele di ciò che sarebbe accaduto, e li udii anzi dire: “Fra
Michele, sono state già fatte le mitre coi mantellini, e dipintivi sopra fraticelli
accompagnati da diavoli.” Per spaventarlo e costringerlo infine a ritrattare. Ma frate
Michele si mise in ginocchio e disse: “Io penso che intorno al rogo vi sarà il nostro
padre Francesco e dico di più, credo che vi saranno Gesù e gli apostoli, e i gloriosi
martiri Bartolomeo e Antonio.” Che era un modo di rifiutare per l'ultima volta le
offerte degli inquisitori.
La mattina dopo fui anch'io sul ponte del vescovado dove si eran radunati gli
inquisitori, davanti ai quali fu tratto sempre in ceppi frate Michele. Uno dei fedeli si
inginocchiò davanti a lui per ricevere la benedizione, e fu preso dagli uomini d'arme
e condotto subito in prigione. Dopo, gli inquisitori rilessero la sentenza al condannato
e domandarono ancora se voleva pentirsi. A ogni punto in cui la sentenza diceva che
egli era un eretico, Michele rispondeva “eretico non sono, peccatore, sì, ma cattolico”
e quando il testo nominava “il venerabilissimo e santissimo papa Giovanni XXII”
Michele rispondeva “no, ma eretico”. Allora il vescovo comandò che Michele
venisse a inginocchiarsi davanti a lui, e Michele disse che non si inginocchiava
davanti agli eretici. Lo fecero inginocchiare per forza ed egli mormorò: “Ne sono
scusato davanti a Dio.” E siccome era stato portato lì davanti con tutti i suoi
paramenti sacerdotali, iniziò un rito in cui brano a brano i paramenti gli venivano
levati sino a che rimase in quella vesticciola che a Firenze chiamano cioppa. E come
vuole l'uso per il prete che si sconsacra, con un ferro tagliente gli rasero i polpastrelli
delle dita e gli rasero i capelli. Poi fu affidato al capitano e ai suoi uomini, che lo
trattarono molto duramente e lo misero in ceppi riportandolo in carcere, mentre lui
diceva alla folla: “per Dominum moriemur”. Doveva essere bruciato, così appresi,
solo il giorno dopo. E in quel giorno andarono anche a chiedergli se voleva
confessarsi e comunicarsi. E rifiutò di commettere peccato accettando i sacramenti di
chi era in peccato. E in questo, credo, fece male, e si dimostrò corrotto dall'eresia dei
patarini.
E infine venne il mattino del supplizio, e venne a prenderlo un gonfaloniere
che mi parve persona amica, perché gli chiese che razza d'uomo fosse, e perché si
ostinava quando bastava affermare quello che tutto il popolo affermava e accettar
l'opinione di santa madre chiesa. Ma Michele, durissimo: “Io credo in Cristo povero

crocefisso.” E il gonfaloniere se ne andò allargando le braccia. Arrivarono allora il
capitano e i suoi uomini e portarono Michele nel cortile dove c'era il vicario del
vescovo che gli rilesse e la confessione e la condanna, Michele intervenne ancora a
contestare opinioni false che gli erano attribuite: ed erano invero cose di tanta
sottigliezza che io non le ricordo e allora non le compresi bene. Ma su quelle si
decideva della morte di Michele, certo, e della persecuzione dei fraticelli. Tanto che
io non capivo perché gli uomini della chiesa e del braccio secolare si accanissero così
contro persone che volevano vivere in povertà e ritenevano che Cristo non avesse
avuto beni terreni. Perché, mi dicevo, se mai, dovrebbero temere uomini che
vogliano vivere in ricchezza e sottrarre danaro agli altri, e portare la chiesa nel
peccato e introdurvi pratiche di simonia. E parlai di questo a uno che mi stava vicino,
perché non resistevo a tacere. E quello sorrise beffardo e mi disse che un frate che
pratica la povertà diventa cattivo esempio per il popolo, che poi non si avvezza più ai
frati che non la praticano. E che, aggiunse, quella predicazione di povertà metteva
cattive idee in testa al popolo, che della sua povertà avrebbe tratto ragione di
orgoglio, e l'orgoglio può portare a molti atti orgogliosi. E infine che avrei dovuto
sapere che, non era chiaro neppure a lui per qual sillogismo, a predicar la povertà per
i frati si stava dalla parte dell'imperatore e questo al papa non piaceva. Tutte ottime
ragioni, mi parvero, anche se dette da un uomo di poca dottrina. Salvo che a quel
punto non capivo perché fra’ Michele volesse morire così orrendamente per
compiacere l'imperatore, o dirimere una questione tra ordini religiosi. E infatti
qualcuno tra i presenti diceva: “Non è un santo, è stato inviato da Ludovico per
seminar discordia tra i cittadini, e i fraticelli sono toscani ma dietro a essi stanno i
messi dell'impero.” E altri: “Ma è un pazzo, è invasato dal demonio, gonfio di
orgoglio e gode del martirio per dannata superbia, a questi frati fan leggere troppe
vite dei santi, meglio sarebbe prendessero moglie!” E altri ancora: “No, avremmo
bisogno che tutti i cristiani fossero così, pronti a testimoniare la loro fede come al
tempo dei pagani.” E nell'ascoltare quelle voci, mentre più non sapevo cosa pensare,
mi accadde di poter rivedere in faccia il condannato, che a tratti la folla davanti a me
mi nascondeva. E vidi il viso di chi guarda qualcosa che non è di questa terra, come
talora lo vidi sulle statue dei santi rapiti in visione. E compresi che, pazzo o veggente
che fosse, egli lucidamente voleva morire perché credeva che morendo avrebbe
sconfitto il suo nemico, qualsiasi esso fosse. E compresi che il suo esempio ne
avrebbe portati a morte altri. E solo rimasi sbigottito da tanta fermezza perché ancora
oggi non so se in costoro prevalga un amore orgoglioso per la verità in cui credono,
che li porta alla morte, o un orgoglioso desiderio di morte, che li porta a testimoniare
la loro verità, qualsiasi essa sia. E ne sono travolto di ammirazione e timore.
Ma torniamo al supplizio, ché ormai stavano tutti avviandosi al luogo della
messa a morte.
Il capitano e i suoi lo trassero fuori della porta, con la sua gonnelluccia
addosso, e parte dei bottoni sfibbiati, e andava con passo largo e il capo chino,
recitando il suo ufficio, che pareva uno dei martiri. E c'era tanta folla da non credersi
e molti gridavano: “Non morire!” e lui rispondeva: “Voglio morire per Cristo”, “Ma
tu non muori per Cristo,” gli dicevano, e lui: “Ma per la verità.” Arrivati a un luogo

detto il canto del Proconsolo uno gli gridò di pregare Iddio per loro tutti, ed egli
benedisse la folla. E ai Fondamenti di santa Liperata uno gli disse: “Sciocco che sei,
credi nel papa!” e lui rispose: “Ne avete fatto un dio di questo vostro papa” e
aggiunse: “Questi vostri paperi v'hanno ben conci” (che era un gioco di parole, o
arguzia, che faceva diventare i papi come animali, nel dialetto toscano, come mi
spiegarono): e tutti si stupirono che andasse alla morte facendo scherzi.
A San Giovanni gli gridarono: “Campa la vita!” e lui rispose: “Scampate dai
peccati!”; al Mercato Vecchio gli gridarono: “Campa, campa!” e lui rispose:
“Scampate dall'inferno”; al Mercato Nuovo gli urlarono: “Pentiti, pentiti,” e lui
rispose: “Pentitevi delle usure.” E giunto a Santa Croce vide i frati del suo ordine che
erano sulla scalinata e li rimproverò perché non seguivano la regola di san Francesco.
E di quelli alcuni si stringevano nelle spalle ma altri si coprivano per vergogna il viso
col cappuccio.
E andando verso la porta della Giustizia molti gli dicevano: “Nega, nega, non
voler morire;” e lui: “Cristo morì per noi.” E loro: “Ma tu non sei Cristo, non devi
morire per noi!” e lui: “Ma io voglio morire per lui.” Al prato della Giustizia uno gli
disse se non poteva fare come un certo frate suo superiore che aveva negato, ma
Michele rispose che non aveva negato, e vidi molti tra la folla assentire e incitare
Michele a essere forte: così io e molti altri capimmo che quelli erano dei suoi, e ci
scostammo.
Si fu infine fuori della porta e davanti a noi apparve la pira, o capannuccio,
come là la chiamavano, perché il legno vi era disposto in forma di capanna, e lì si
fece un cerchio di cavalieri armati perché la gente non si avvicinasse troppo. E quivi
legarono frate Michele alla colonna. E udii ancora uno gridargli: “Ma cosa è questo,
per cui vuoi morire?” ed egli rispose: “Questa è una verità che mi abita dentro, della
quale non si può dar testimonianza se non di morte.” Appiccarono il fuoco. E frate
Michele, che già aveva intonato il Credo, intonò dopo il Te Deum. Ne cantò forse
otto versi, poi si piegò come dovesse starnutire, e cadde per terra, perché si erano arsi
i legami. Ed era già morto, perché prima che il corpo bruci del tutto già si muore per
il gran calore che fa scoppiare il cuore e il fumo che invade il petto.
Poi il capanno bruciò completamente come una torcia e ci fu un gran bagliore,
e non fosse stato per il povero corpo carbonizzato di Michele che ancora si
intravvedeva tra i legni incandescenti, avrei detto di essere davanti al roveto ardente.
E fui così vicino ad avere una visione che (ricordai mentre salivo le scale della
biblioteca) mi erano salite spontanee alle labbra alcune parole sul rapimento estatico
che avevo letto nei libri di santa Ildegarda: “La fiamma consiste di una splendida
chiarezza, di un insito vigore e di un igneo ardore, ma la splendida chiarezza la
possiede perché riluca e l'igneo ardore affinché bruci.”
Mi ricordai di alcune frasi di Ubertino sull'amore. L'immagine di Michele sul
rogo si confuse con quella di Dolcino, e quella di Dolcino con quella di Margherita la
bella. Sentii di nuovo quella irrequietezza che mi aveva preso in chiesa.
Tentai di non pensarci e procedetti decisamente verso il labirinto.

Vi penetravo da solo per la prima volta, le ombre lunghe proiettate dalla
lucerna sul pavimento mi terrorizzavano quanto le visioni delle notti precedenti.
Temevo a ogni istante di trovarmi davanti a un altro specchio, perché tale è la magìa
degli specchi, che anche se sai che sono specchi essi non cessano di inquietarti.
Non cercavo d'altra parte di orientarmi, né di evitare la stanza dai profumi che
inducono a visioni. Procedevo come in preda a febbre né sapevo dove volessi andare.
Di fatto non mi mossi molto dal punto di partenza, perché poco dopo mi ritrovai nella
stanza eptagonale da cui ero entrato. Qui su di un tavolo erano disposti alcuni libri
che non mi pareva di aver visto la sera prima. Indovinai che erano opere che
Malachia aveva ritirato dallo scriptorium e che non aveva ancora ricollocato nei punti
a loro destinati. Non capivo se ero molto distante dalla sala dei profumi, perché mi
sentivo come stordito e poteva essere per qualche effluvio che arrivava sino in quel
luogo, oppure per le cose su cui avevo fantasticato sino ad allora. Aprii un volume
riccamente miniato che, per lo stile, mi sembrava provenire dai monasteri dell'ultima
Thule.
Fui colpito, in una pagina in cui iniziava il santo evangelo dell'apostolo Marco,
dalla immagine di un leone. Era certamente un leone, anche se non ne avevo mai
visti in carne e ossa, e il miniatore ne aveva riprodotto con fedeltà le fattezze, forse
ispirandosi alla vista dei leoni di Hibernia, terra di creature mostruose, e mi convinsi
che questo animale, come d'altra parte dice il Fisiologo, concentra in sé tutti i
caratteri delle cose più orrende e maestose a un tempo. Così quella immagine mi
evocava insieme l'immagine del nemico e quella di Cristo Nostro Signore, né sapevo
in quale chiave simbolica dovessi leggerla, e tremavo tutto, e per il timore, e per il
vento che penetrava dalle fessure delle pareti.
Il leone che vidi aveva una bocca irta di denti, e una testa finemente loricata
come quella dei serpenti, il corpo immane che si reggeva su quattro zampe dalle
unghie puntute e feroci, assomigliava nel suo vello a uno di quei tappeti che più tardi
vidi portare dall'oriente, a scaglie rosse e smaragdine, su cui disegnavano, gialle
come la peste, orribili e robuste trabeazioni d'ossa. Gialla era pure la coda, che si
attorceva dalle terga su su sino al capo, terminando con un'ultima voluta in ciuffi
bianchi e neri.
Già molto mi ero impressionato per il leone (e più di una volta mi ero girato
all'indietro come se mi attendessi di veder apparire un animale di quelle fattezze
all'improvviso), quando decisi di guardare altri fogli e l'occhio mi cadde, all'inizio
dell'evangelo di Matteo, sull'immagine di un uomo. Non so perché, esso mi spaventò
più del leone: il volto era d'uomo, ma questo uomo era catafratto in una sorta di
pianeta rigida che lo copriva sino ai piedi, e questa pianeta o corazza era incrostata di
pietre dure rosse e gialle. Quella testa, che fuoriusciva enigmatica da un castello di
rubini e topazi, mi apparve (quanto il terrore mi fece blasfemo!) come l'assassino
misterioso di cui seguivamo le impalpabili tracce. E poi capii perché collegavo così
strettamente la belva e il catafratto al labirinto: perché entrambi, come tutte le figure
di quel libro, emergevano da un tessuto figurato di labirinti interallacciati, dove linee
d'onice e smeraldo, fili di crisopazio, nastri di berillo sembravano tutti alludere al
gomitolo di sale e corridoi in cui mi trovavo. Il mio occhio si perdeva, sulla pagina,

per sentieri splendenti, come i miei piedi si stavano perdendo nella teoria inquietante
delle sale della biblioteca, e il veder rappresentato su quelle pergamene il mio errare
mi riempì di inquietudine e mi convinse che ciascuno di quei libri raccontava per
misteriosi cachinni la mia storia di quel momento. “De te fabula narratur,” mi dissi, e
mi domandai se quelle pagine non contenessero già la storia degli istanti futuri che
mi attendevano.
Aprii un altro libro, e questo mi parve di scuola ispanica. I colori erano
violenti, i rossi parevano sangue o fuoco. Era il libro della rivelazione dell'apostolo, e
caddi ancora una volta, come la sera prima, sulla pagina della mulier amicta sole. Ma
non era lo stesso libro, la miniatura era diversa, qui l'artista aveva insistito più a
lungo sulle fattezze della donna. Ne paragonai il volto, il seno, i fianchi flessuosi alla
statua della Vergine che avevo visto con Ubertino. Il segno era diverso, ma anche
questa mulier mi apparve bellissima. Pensai che non dovevo insistere su questi
pensieri, e voltai alcune pagine. Trovai un'altra donna, ma questa volta era la
meretrice di Babilonia. Non mi colpirono tanto le sue fattezze ma il pensiero che
anch'essa era una donna come l'altra, eppure questa era vascello di ogni vizio, quella
ricettacolo di ogni virtù. Ma le fattezze erano muliebri in entrambi i casi, e a un certo
punto non fui più capace di capire cosa le distinguesse. Di nuovo provai una
agitazione interna, l'immagine della Vergine della chiesa si sovrappose a quella della
bella Margherita. “Sono dannato!” mi dissi. O: “Sono pazzo.” E decisi che non
potevo più restare nella biblioteca.
Per fortuna ero vicino alla scala. Mi precipitai giù a rischio di inciampare e
spegnere il lume. Mi ritrovai sotto le ampie volte dello scriptorium, ma neanche a
quel punto mi trattenni e mi lanciai giù per la scala che menava al refettorio.
Quivi ristetti, ansimante. Dalle vetrate penetrava la luce della luna, in quella
notte luminosissima, e quasi non avevo più bisogno del lume, indispensabile invece
per celle e cunicoli della biblioteca. Tuttavia lo mantenni acceso, quasi a cercar
conforto. Ma ancora ansimavo, e pensai che avrei dovuto bere dell'acqua, per
calmare la tensione. Poiché la cucina era vicina, attraversai il refettorio e aprii
lentamente una delle porte che dava nella seconda metà del piano terra dell'Edificio.
E a questo punto il mio terrore, anziché diminuire, aumentò. Perché mi avvidi
subito che qualcuno stava nella cucina, presso al forno del pane: o almeno mi avvidi
che in quell'angolo brillava un lume, e pieno di spavento spensi il mio. Spaventato
com'ero, incutei spavento, e infatti l'altro (o gli altri) spensero rapidamente il loro.
Ma invano, perché la luce della notte illuminava abbastanza la cucina per disegnare
davanti a me, sul pavimento, una o più ombre confuse.
Io, raggelato, non ardivo più retrocedere, né avanzare. Udii un ciangottio e mi
parve di udire, sommessa, una voce di donna. Poi dal gruppo informe che si
disegnava oscuramente presso al forno, un'ombra scura e tozza si distaccò, e fuggì
verso la porta esterna, che evidentemente era socchiusa, richiudendola dietro di sé.
Rimasi io, sul limine tra refettorio e cucina, e un qualcosa di impreciso presso
al forno. Qualcosa di impreciso e - come dire? - mugolante. Proveniva infatti
dall'ombra un gemito, quasi un pianto sommesso, un singhiozzo ritmico, di paura.

Nulla infonde più coraggio al pauroso della paura altrui: ma non mi mossi
verso l'ombra spinto da coraggio. Piuttosto, direi, spinto da una ebbrezza non
dissimile da quella che mi aveva colto quando avevo avuto le visioni. C'era nella
cucina qualcosa di affine ai suffumigi che mi avevano sorpreso nella biblioteca, il
giorno prima. O forse non si trattava delle stesse sostanze, ma ai miei sensi
sovraeccitati esse fecero lo stesso effetto. Avvertivo un afrore di traganta, allume e
tartaro, che i cuochi usavano per aromatizzare il vino. O forse, come appresi dopo, si
stava in quei giorni preparando la birra (che in quella plaga a nord della penisola era
tenuta in un certo pregio) e la si produceva secondo la moda del mio paese, con erica,
mirto di palude e rosmarino di stagno selvatico. Aromi tutti che, più che le mie nari,
inebriarono la mia mente.
E mentre il mio istinto razionale era di gridare “vade retro!” e allontanarmi
dalla cosa gemente che certamente era un succubo evocatomi dal maligno, qualcosa
nella mia vis appetitiva mi spinse in avanti, come volessi esser partecipe di un
portento.
Così mi feci dappresso all'ombra, sino a che, alla luce della notte, che cadeva
dai finestroni, mi avvidi che era una donna, tremante, che serrava al petto con una
mano un involto, e che si ritraeva piangendo verso la bocca del forno.
Dio, la Beata Vergine e tutti i santi del Paradiso mi assistano ora nel dire cosa
mi accadde. Il pudore, la dignità del mio stato (ormai vecchio monaco in questo bel
monastero di Melk, luogo di pace e serena meditazione) mi consiglierebbero piissime
cautele. Dovrei dire semplicemente che qualcosa di male avvenne ma che non è
onesto ripetere cosa fu, e non turberei né me stesso né il mio lettore.
Ma mi sono ripromesso di raccontare, su quei fatti lontani, tutta la verità, e la
verità è indivisa, brilla della sua stessa perspicuità, e non consente di essere dimidiata
dai nostri interessi e dalla nostra vergogna. Il problema è piuttosto di dire cosa
avvenne non come ora lo vedo e lo ricordo (anche se ancora ricordo tutto con
impietosa vivacità, né so se sia il pentimento che ne è seguito a fissare in modo così
vivido casi e pensieri nella mia memoria, o l'insufficienza di quello stesso pentimento
che ancora mi tormenta dando vita nella mia mente addolorata a ogni minima
sfumatura della mia vergogna), ma come lo vidi e lo sentii allora. E posso farlo, con
fedeltà di cronista, perché se chiudo gli occhi posso ripetere tutto quanto non solo
feci ma pensai in quegli istanti, come se copiassi una pergamena scritta allora. Devo
quindi procedere in tal modo, e san Michele Arcangelo mi protegga: perché a
edificazione dei lettori venturi e a flagellazione della mia colpa voglio ora raccontare
come un giovane possa incappare nelle trame del demonio, sì che esse possano essere
note ed evidenti, e chi ancora vi incappi possa sconfiggerle.
Era dunque una donna. Che dico, una fanciulla. Avendo avuto sino ad allora (e
da allora in poi, siano rese grazie a Dio) poca dimestichezza con gli esseri di quel
sesso, non so dire che età potesse aver avuto. So che era giovane, quasi adolescente,
forse aveva sedici, o diciotto primavere, o forse venti, e fui colpito dall'impressione
di umana realtà che promanava da quella figura. Non era una visione, e mi parve in
ogni caso valde bona. Forse perché tremava come un uccellino d'inverno, e piangeva,
e aveva paura di me.

Così, pensando che il dovere di ogni buon cristiano sia di soccorrere il proprio
prossimo, mi appressai a essa con gran dolcezza e in buon latino le dissi che non
doveva temere perché ero un amico, in ogni caso non un nemico, certamente non il
nemico come essa forse formidinava.
Forse per la mansuetudine che spirava dal mio sguardo, la creatura si calmò e
mi si avvicinò. Avvertii che non capiva il mio latino e d'istinto mi rivolsi a lei nel
mio volgare tedesco, e questo la spaventò moltissimo, non so se a causa dei suoni
aspri, inusitati per le genti di quella plaga, o perché questi suoni le ricordassero
qualche altra esperienza con soldati delle mie terre. Allora sorrisi, ritenendo che il
linguaggio dei gesti e del viso sia più universale di quello delle parole, ed essa si
quetò. Mi sorrise anch'essa e mi disse poche parole.
Conoscevo pochissimo il suo volgare, e in ogni caso era diverso da quello che
avevo in parte appreso a Pisa, tuttavia mi avvidi dal tono che essa mi diceva parole
dolci, e mi parve dicesse qualcosa come: “Tu sei giovane, tu sei bello...” Accade
raramente a un novizio, che abbia passato tutta la sua infanzia in monastero, di udire
affermazioni circa la propria bellezza, e anzi si è di solito ammoniti che la bellezza
corporale è fugace e da tenere in conto assai vile: ma le trame del nemico sono
infinite e confesso che quell'accenno alla mia venustà, per quanto mendace, scese
dolcissimo alle mie orecchie e mi diede una incontenibile emozione. Tanto più che la
fanciulla, nel dir questo, aveva proteso la mano e coi polpastrelli delle sue dita aveva
sfiorato la mia gota, allora del tutto imberbe. Ne provai come una impressione di
deliquio, ma in quel momento non riuscivo ad avvertire ombra di peccato nel mio
cuore. Tanto può il demonio quando vuole metterci alla prova e cancellare dall'animo
nostro le tracce della grazia.
Cosa provai? Cosa vidi? Io solo ricordo che le emozioni del primo istante
furono orbate di ogni espressione, perché la mia lingua e la mia mente non erano
state educate a nominare sensazioni di quella fatta. Sino a che non mi sovvennero
altre parole interiori, udite in altro tempo e in altri luoghi, certamente parlate per altri
fini, ma che mirabilmente mi parvero armonizzare con il mio gaudio di quel
momento, come se fossero nate consustanzialmente a esprimerlo. Parole che si erano
affollate nelle caverne della mia memoria salirono alla superficie (muta) del mio
labbro, e dimenticai che esse fossero servite nelle scritture o sulle pagine dei santi a
esprimere ben più fulgide realtà. Ma v'era poi davvero differenza tra le delizie di cui
avevano parlato i santi e quelle che il mio animo esagitato provava in quell'istante? In
quell'istante si annullò in me il senso vigile della differenza. Che è appunto, mi pare,
il segno del rapimento negli abissi dell'identità.
Di colpo la fanciulla mi apparve così come la vergine nera ma bella di cui dice
il Cantico. Essa portava un abituccio liso di stoffa grezza che si apriva in modo
abbastanza inverecondo sul petto, e aveva al collo una collana fatta di pietruzze
colorate e, credo, vilissime. Ma la testa si ergeva fieramente su un collo bianco come
torre d'avorio, i suoi occhi erano chiari come le piscine di Hesebon, il suo naso era
una torre del Libano, le chiome del suo capo come porpora. Sì, la sua chioma mi
parve come un gregge di capre, i suoi denti come greggi di pecore che risalgono dal
bagno, tutte appaiate, sì che nessuna di esse era prima della compagna. E: “Come sei

bella, mia amata, come sei bella,” mi venne da mormorare, “la tua chioma è come un
gregge di capre che scende dalle montagne di Galaad, come nastro di porpora sono le
tue labbra, spicchio di melograno è la tua guancia, il tuo collo è come la torre di
David cui sono appesi mille scudi.” E mi chiedevo spaventato e rapito chi fosse
costei che si levava davanti a me come l'aurora, bella come la luna, fulgida come il
sole, terribilis ut castrorum acies ordinata.
Allora la creatura si appressò a me ancora di più, gettando in un angolo
l'involto scuro che sino ad allora aveva tenuto stretto contro il suo petto, e levò
ancora la mano ad accarezzarmi il volto, e ripeté ancora una volta le parole che avevo
già udito. E mentre non sapevo se sfuggirla o accostarmi ancora di più, mentre il mio
capo pulsava come se le trombe di Giosuè stessero per far crollate le mura di Gerico,
e al tempo stesso bramavo e temevo di toccarla, essa ebbe un sorriso di grande gioia,
emise un gemito sommesso di capra intenerita, e sciolse i lacci che chiudevano l'abito
suo sul petto e si sfilò l'abito dal corpo come una tunica, e rimase davanti a me come
Eva doveva essere apparsa ad Adamo nel giardino dell'Eden. “Pulchra sunt ubera
quae paululum supereminent et tument modice,” mormorai ripetendo la frase che
avevo udito da Ubertino, perché i suoi seni mi apparvero come due cerbiatti, due
gemelli di gazzelle che pascolavano tra i gigli, il suo ombelico fu una coppa rotonda
che non manca mai di vino drogato, il suo ventre un mucchio di grano contornato di
fiori delle valli.
“O sidus clarum puellarum,” le gridai, “o porta clausa, fons hortorum, cella
custos unguentorum, cella pigmentaria!” e mi ritrovai senza volere a ridosso del suo
corpo avvertendone il calore e il profumo acre di unguenti mai conosciuti. Mi
sovvenni: “Figli, quando viene l'amore folle, nulla può l'uomo!” e compresi che,
fosse quanto provavo trama del nemico o dono celeste, nulla ormai potevo fare per
contrastare l'impulso che mi muoveva e: “Oh langueo,” gridai, e: “Causam languoris
video nec caveo!” anche perché un odore roseo spirava dalle sue labbra ed erano belli
i suoi piedi nei sandali, e le gambe erano come colonne e come colonne le pieghe dei
suoi fianchi, opera di mano d'artista. O amore, figlia di delizie, un re è rimasto preso
dalla tua treccia, mormoravo tra me, e fui tra le sue braccia, e cademmo insieme sul
nudo pavimento della cucina e, non so se per mia iniziativa o per arti di lei, mi trovai
libero del mio saio di novizio e non avemmo vergogna dei nostri corpi et cuncta erant
bona.
Ed essa mi baciò con i baci della sua bocca, e i suoi amori furono più deliziosi
del vino e all'odore erano deliziosi i suoi profumi, ed era bello il suo collo tra le perle
e le sue guance tra i pendenti, come sei bella mia amata, come sei bella, i tuoi occhi
sono colombe (dicevo) e fammi vedere la tua faccia, fammi sentire la tua voce, ché la
tua voce è armoniosa e la tua faccia incantevole, mi hai reso folle di amore sorella
mia, mi hai reso folle con una tua occhiata, con un solo monile del tuo collo, favo che
gocciola sono le tue labbra, miele e latte sotto la tua lingua, il profumo del tuo respiro
è come quello dei pomi, i tuoi seni a grappoli, i tuoi seni come grappoli d'uva, il tuo
palato un vino squisito che punta dritto al mio amore e fluisce sulle labbra e sui
denti... Fontana da giardino, nardo e zafferano, cannella e cinnamomo, mirra e aloe,
io mangiavo il mio favo e il mio miele, bevevo il mio vino e il mio latte, chi era, chi

era mai costei che si levava come l'aurora, bella come la luna, fulgida come il sole,
terribile come schiere vessillifere?
Oh Signore, quando l'anima viene rapita, quivi la sola virtù sta nell'amare ciò
che vedi (non è vero?), la somma felicità nell'avere ciò che hai, quivi la vita beata si
beve alla sua fonte (non è stato detto?), quivi si gusta la vera vita che dopo questa
mortale ci toccherà di vivere accanto agli angeli nell'eternità... Questo pensavo e mi
pareva che le profezie si avverassero, infine, mentre la fanciulla mi colmava di
dolcezze indescrivibili ed era come se il mio corpo fosse tutto un occhio davanti e di
dietro e vedessi le cose circostanti di colpo. E capivo che da esso, che è l'amore, si
producono a un tempo l'unità e la soavità e il bene e il bacio e l'amplesso, come già
avevo udito dire credendo mi si parlasse d'altro. E solo per un istante, mentre la mia
gioia stava per toccare lo zenith, mi sovvenne che forse stavo sperimentando, e di
notte, la possessione del demone meridiano, condannato infine a mostrarsi nella sua
natura stessa di demone all'anima che nell'estasi domandi “chi sei?”, esso che sa
rapire l'anima e illudere il corpo. Ma subito mi convinsi che diaboliche erano certo le
mie esitazioni, perché nulla poteva essere più giusto, più buono, più santo di quel che
stavo provando e la cui dolcezza cresceva di momento in momento. Come una
piccola goccia d'acqua infusa in una quantità di vino tutta si disperde per prendere
colore e sapore di vino, come il ferro incandescente e infuocato diventa
somigliantissimo al fuoco perdendo la sua forma primitiva, come l'aria quando è
inondata dalla luce del sole è trasformata nel massimo splendore e nella medesima
chiarezza, tanto da non sembrare più illuminata bensì essere luce essa stessa, così io
mi sentivo morire di tenera liquefazione, sì che mi rimase solo la forza per
mormorare le parole del salmo: “Ecco il mio petto è come vino nuovo, senza
spiraglio, che rompe otri nuovi”, e subito vidi una fulgidissima luce e in essa una
forma color zaffiro che avvampava tutta di un fuoco rutilante e soavissimo, e quella
luce splendida si diffuse per l'intero fuoco rutilante, e questo fuoco rutilante per
quella forma splendente e quella luce fulgidissima e quel fuoco rutilante per l'intera
forma.
Mentre, quasi svanito, cadevo sul corpo a cui mi ero unito, capii in un ultimo
soffio di vitalità che la fiamma consiste di una splendida chiarezza, di un insito
vigore e di un igneo ardore, ma la splendida chiarezza la possiede affinché riluca e
l'igneo ardore affinché bruci. Poi capii l'abisso, e gli abissi ulteriori che esso
invocava.
Ora che, con la mano che trema (e non so se per l'orrore del peccato di cui dico
o per la colpevole nostalgia del fatto che rimemoro) scrivo queste linee, mi avvedo di
avere usato le stesse parole per descrivere la mia turpissima estasi di quell'istante, che
ho usato, non molte pagine innanzi, per descrivere il fuoco che bruciava il corpo
martire del fraticello Michele. Né è un caso che la mia mano, prona esecutrice
dell'anima, abbia stilato le stesse espressioni per due esperienze così difformi, perché
probabilmente nello stesso modo le vissi allora, quando le avvertii, e poco fa, quando
cercavo di farle rivivere entrambe sulla pergamena.
C'è una misteriosa saggezza per cui fenomeni tra sé disparati possono venir
nominati con parole analoghe, la stessa per cui le cose divine possono essere

designate con nomi terreni, e per simboli equivoci Dio può essere detto leone o
leopardo, e la morte ferita, e la gioia fiamma, e la fiamma morte, e la morte abisso, e
l'abisso perdizione e la perdizione deliquio e il deliquio passione.
Perché io fanciullo nominavo l'estasi di morte che mi aveva colpito nel martire
Michele con le parole con cui la santa aveva nominato l'estasi di vita (divina), ma con
le stesse parole non potevo non nominare l'estasi (colpevole e passeggera) di
godimento terreno, che dal canto proprio subito dopo mi era apparsa sensazione di
morte e annullamento? Io cerco ora di ragionare e sul modo in cui avvertii, a pochi
mesi di distanza, due esperienze entrambe esaltanti e dolorose, e sul modo in cui
quella notte all'abbazia rimemorai l'una e sensibilmente avvertii l'altra, a poche ore di
distanza, e ancora il modo in cui nel contempo le ho rivissute ora, stilando queste
linee, e come nei tre casi le abbia recitate a me stesso con le parole della diversa
esperienza di un'anima santa che si annullava nella visione della divinità. Ho forse
bestemmiato (allora, ora)? Cosa vi era di simile nel desiderio di morte di Michele, nel
rapimento che provai alla vista della fiamma che lo consumava, nel desiderio di
congiunzione carnale che provai con la fanciulla, nel mistico pudore con cui lo
traducevo allegoricamente, e nello stesso desiderio di annullamento gaudioso che
muoveva la santa a morire del proprio amore per vivere più a lungo ed eternamente?
Possibile che cose tanto equivoche possan dirsi in modo così univoco? Eppure è
questo, pare, l'insegnamento che ci hanno lasciato i massimi tra i dottori: omnis ergo
figura tanto evidentius veritatem demonstrat quanto apertius per dissimilem
similitudinem figuram se esse et non veritatem probat. Ma se l'amore della fiamma e
dell'abisso sono figura dell'amore di Dio, possono essere figura dell'amore della
morte e dell'amore del peccato? Sì, così come il leone e il serpente sono a un tempo
figura e del Cristo e del demonio. E' che la giustezza dell'interpretazione non può
essere fissata che dall'autorità dei padri, e nel caso di cui mi cruccio non ho auctoritas
a cui la mia mente obbediente possa rifarsi, e brucio nel dubbio (e ancora la figura
del fuoco interviene a definire il vuoto di verità e la pienezza di errore che mi
annullano!). Cosa avviene, o Signore, nel mio animo, ora che mi faccio prendere dal
vortice dei ricordi e insieme conflagro tempi diversi, come se stessi per manomettere
l'ordine degli astri e la sequenza dei loro moti celesti? Certamente supero i limiti
della mia intelligenza peccatrice e malata. Orsù, ritorniamo al compito che mi ero
umilmente proposto. Stavo raccontando di quel giorno e del totale smarrimento dei
sensi in cui mi inabissai. Ecco, ho detto di cosa mi ricordai in quella occasione, e a
questo si limiti la mia debole penna di fedele e veritiero cronista.
Giacqui, non so per quanto, la fanciulla accanto a me. Con moto lieve la sola
sua mano continuava a toccare il mio corpo, ora madido di sudore. Provavo una
interiore esultanza, che non era pace, ma come l'ultimo ardere sommesso di un fuoco
che tardasse a estinguersi sotto la cenere quando ormai la fiamma è morta. Non
esiterei a chiamar beato colui a cui fosse concesso di provare qualcosa di simile
(mormoravo come nel sonno), anche raramente, in questa vita (e di fatto lo provai
solo quella volta), e soltanto rapidissimamente, e per lo spazio di un istante solo.
Quasi non si esistesse più, non sentire per nulla se stessi, l'essere abbassati, quasi
annientati, e se qualcuno dei mortali (mi dicevo) potesse per un solo istante e

rapidissimamente gustare ciò che io ho gustato, subito guarderebbe di malocchio
questo mondo perverso, sarebbe turbato dalla malizia del vivere quotidiano,
sentirebbe il peso del corpo di morte... Non era così che mi era stato insegnato?
Quell'invito di tutto il mio spirito a smemorare nella beatitudine era certo (ora lo
capivo) l'irradiazione del sole eterno, e la gioia che quello produce apre, distende,
ingrandisce l'uomo, e la gola spalancata che l'uomo reca in se stesso non più si
chiude con tanta facilità, è la ferita aperta dal colpo di spada dell'amore, né v'è
quaggiù altra cosa che sia più dolce e terribile. Ma tale è il diritto del sole, esso saetta
il ferito coi suoi raggi e tutte le pieghe si allargano, l'uomo s'apre e si dilata, le sue
vene stesse sono spalancate, le sue forze non sono più in grado di eseguire gli ordini
che ricevono ma sono mosse unicamente dal desiderio, lo spirito brucia inabissato
nell'abisso di ciò che ora tocca, vedendo il proprio desiderio e la propria verità
superati dalla realtà che ha vissuto e che vive. E si assiste stupefatto al proprio
deliquio.
Fui immesso in tali sensazioni di inenarrabile gaudio interiore, che mi assopii.
Riaprii gli occhi alquanto dopo e la luce della notte, forse a causa di una nube,
si era molto affievolita. Allungai la mano al mio fianco e non sentii più il corpo della
fanciulla. Volsi il capo: non c'era più.
L'assenza dell'oggetto che aveva scatenato il mio desiderio e saziata la mia
sete, mi fece avvertire di un tratto e la vanità di quel desiderio e la perversità di
quella sete. Omne animal triste post coitum. Presi coscienza del fatto che avevo
peccato. Ora, dopo anni e anni di distanza, mentre ancora piango amaramente il mio
fallo, non posso dimenticare che quella sera io avevo provato grande gaudio e farei
torto all'Altissimo, che ha creato tutte le cose in bontà e bellezza, se non ammettessi
che anche in quella vicenda di due peccatori avvenne qualcosa che in sé, naturaliter,
era buono e bello. Ma forse è la mia vecchiezza attuale, che mi fa sentire
colpevolmente come bello e buono tutto ciò che fu della mia giovinezza. Mentre
dovrei volgere il mio pensiero alla morte, che si appressa. Allora, giovane, non
pensai alla morte, ma vivacemente e sinceramente, piansi per il mio peccato.
Mi alzai tremando, anche perché ero stato a lungo sulle pietre gelide della
cucina e il corpo mi si era intirizzito. Mi rivestii, quasi febbricitando. Scorsi allora in
un canto l'involto che la ragazza aveva abbandonato nel fuggire. Mi chinai a
esaminare l'oggetto: era una sorta di pacco fatto di tela arrotolata, che sembrava
venire dalle cucine. Lo svolsi, e sul momento non capii cosa vi fosse dentro, sia a
causa della poca luce che della forma informe del suo contenuto. Poi compresi: tra
grumi di sangue e brandelli di carne più flaccida e biancastra, stava davanti ai miei
occhi, morto ma ancora palpitante della vita gelatinosa delle viscere morte, solcato da
nervature livide, un cuore, di grandi dimensioni.
Un velo oscuro mi scese sugli occhi, una saliva acidula mi salì alla bocca.
Lanciai un urlo e caddi come cade un corpo morto.

Terzo giorno

Notte
Dove Adso sconvolto si confessa con Guglielmo e medita
sulla funzione della donna nel piano della creazione, poi
però scopre il cadavere di un uomo

Mi riebbi che qualcuno mi bagnava il volto. Era frate Guglielmo, che recava
un lume, e mi aveva messo qualcosa sotto il capo.
“Cosa è successo, Adso,” mi chiese, “che giri di notte a rubar frattaglie in
cucina?”
In breve, Guglielmo si era svegliato, mi aveva cercato non so più per quale
ragione, non trovandomi aveva sospettato che fossi andato a far qualche bravata in
biblioteca. Avvicinandosi all'Edificio dalla parte della cucina, aveva visto un'ombra
che usciva dalla porta verso l'orto (era la ragazza che si stava allontanando, forse
perché aveva udito qualcuno che si appressava). Aveva cercato di capire chi fosse e
di seguirla, ma essa (ovvero quella che per lui era un'ombra) si era allontanata verso
il muro di cinta e poi era scomparsa. Allora Guglielmo - dopo un'esplorazione nei
dintorni - era entrato nella cucina e lì mi aveva trovato svenuto.
Quando gli accennai, ancora terrorizzato, all'involto col cuore, farfugliando di
un nuovo delitto, si mise a ridere: “Adso, ma quale uomo avrebbe un cuore così
grosso? E' un cuore di vacca, o di bue, hanno giusto ammazzato un animale
quest'oggi! Piuttosto, come si trova tra le tue mani?”
A quel punto, oppresso dai rimorsi, oltre che stordito dalla gran paura, scoppiai
in un pianto dirotto e chiesi che mi amministrasse il sacramento della confessione. Il
che fece, e io gli raccontai tutto senza celargli nulla.
Frate Guglielmo mi ascoltò con grande serietà, ma con un'ombra di
indulgenza. Quando ebbi finito si fece serio in viso e mi disse: “Adso, tu hai peccato,
è certo, e contro il comandamento che ti impone di non fornicare, e contro i tuoi
doveri di novizio. A tua discolpa, sta il fatto che ti sei trovato in una di quelle
situazioni in cui si sarebbe dannato anche un padre nel deserto. E sulla donna come
fomite di tentazione hanno già parlato abbastanza le scritture. Della donna dice
l'Ecclesiaste che la sua conversazione è come fuoco ardente, e i Proverbi dicono che
essa s'impadronisce dell'anima preziosa dell'uomo e i più forti sono stati rovinati da
essa. E dice ancora l'Ecclesiaste: scoprii che più amara della morte è la donna, che è
come il laccio dei cacciatori, il suo cuore è come una rete, le sue mani sono funi. E
altri hanno detto che essa è vascello del demonio. Questo appurato, caro Adso, io non
riesco a convincermi che Dio abbia voluto introdurre nella creazione un essere così
immondo senza dotarlo di qualche virtù. E non posso non riflettere sul fatto che Egli
le ha concesso molti privilegi e motivi di pregio, di cui tre almeno grandissimi. Infatti
ha creato l'uomo in questo mondo vile, e dal fango, e la donna in un secondo tempo,

in paradiso e da nobile umana materia. E non l'ha formata dai piedi o dalle interiora
del corpo di Adamo, ma dalla costola. In secondo luogo il Signore, che può tutto,
avrebbe potuto incarnarsi direttamente in un uomo in qualche modo miracoloso, e
scelse invece di abitare nel ventre di una donna, segno che non era così immonda. E
quando apparve dopo la resurrezione, apparve a una donna. E infine, nella gloria
celeste nessun uomo sarà re in quella patria, e ne sarà invece regina una donna che
non ha mai peccato. Se dunque il Signore ha avuto tante attenzioni per Eva stessa e
per le sue figlie, è così anormale che anche noi ci sentiamo attratti dalle grazie e dalla
nobiltà di quel sesso? Quello che voglio dirti, Adso, è che certo non devi farlo più,
ma che non è così mostruoso che tu sia stato tentato di farlo. E d'altra parte che un
monaco, almeno una volta nella sua vita, abbia avuto esperienza della passione
carnale, in modo da poter essere un giorno indulgente e comprensivo coi peccatori a
cui darà consiglio e conforto... ebbene, caro Adso, è cosa da non auspicare prima che
avvenga, ma neppure da vituperare troppo dopo che sia avvenuta. E quindi va con
Dio e non parliamone più. Ma piuttosto, per non stare a meditare troppo su qualcosa
che sarà meglio dimenticare, se ci riuscirai,” e mi parve che a questo punto la sua
voce si affievolisse come per qualche interna commozione, “chiediamoci piuttosto il
senso di quanto è accaduto questa notte. Chi era questa ragazza e con chi aveva
convegno?”
“Questo proprio non lo so, e non ho visto l'uomo che era con lei,” dissi.
“Bene, ma possiamo dedurre chi fosse da molti certissimi indizi. Anzitutto era
un uomo brutto e vecchio, con cui una fanciulla non va volentieri, specie se è bella
come tu la dici, anche se mi pare, caro il mio lupacchiotto, che tu fossi propenso a
trovare squisito ogni cibo.”
“Perché brutto e vecchio?”
“Perché la fanciulla non andava da lui per amore, ma per un pacco di rognoni.
Certamente era una ragazza del villaggio che, forse non per la prima volta, si concede
a qualche monaco lussurioso per fame, e ne ha come guiderdone qualcosa da mettere
sotto i denti lei e la sua famiglia.”
“Una meretrice!” dissi inorridito.
“Una contadina povera, Adso. Magari coi fratellini da nutrire. E che, potendo,
si darebbe per amore e non per lucro. Come ha fatto stasera. Infatti mi dici che ti ha
trovato giovane e bello, e ti ha dato gratis e per amor tuo ciò che ad altri avrebbe dato
invece per un cuore di bue e qualche pezzo di polmone. E si è sentita così virtuosa
per il dono gratuito che ha fatto di sé, e sollevata, che è fuggita senza prendere nulla
in cambio. Ecco perché penso che l'altro, al quale ti ha comparato, non fosse né
giovane né bello.”
Confesso che, benché il mio pentimento fosse vivissimo, quella spiegazione mi
riempì di dolcissimo orgoglio, ma tacqui e lasciai continuare il mio maestro.
“Questo vecchiaccio brutto doveva avere la possibilità di scendere al villaggio
e aver contatti coi contadini, per qualche motivo connesso al suo ufficio. Doveva
conoscere il modo di fare entrare e uscire gente dalla cinta, e sapere che in cucina ci
sarebbero state quelle frattaglie (e magari domani si sarebbe detto che, la porta
restata aperta, un cane era entrato e se le era mangiate). E infine doveva avere un

certo senso dell'economia, e un certo interesse a che la cucina non fosse deprivata di
derrate più preziose, altrimenti le avrebbe dato una bistecca o un'altra parte più
prelibata. E allora vedi che l'immagine del nostro sconosciuto si disegna con molta
chiarezza e che tutte queste proprietà, o accidenti, ben si convengono a una sostanza
che non avrei timore di definire come il nostro cellario, Remigio da Varagine. O, se
mi sbagliassi, come il nostro misterioso Salvatore. Il quale tra l'altro, essendo di
queste parti, sa parlare assai bene con le genti del posto e sa come convincere una
fanciulla a fare quel che voleva farle fare, se tu non fossi arrivato.”
“E' certo così,” dissi convinto, “ma cosa ci serve ora saperlo?”
“Niente. E tutto,” disse Guglielmo. “La storia può avere o non avere a che fare
coi delitti di cui ci occupiamo. D'altra parte se il cellario è stato dolciniano, questo
spiega quello e viceversa. E sappiamo ora infine che questa abbazia, di notte, è luogo
di molte ed errabonde vicende. E chissà che il nostro cellario, o Salvatore, che la
percorrono al buio con tanta disinvoltura, non sappiano in ogni caso più cose di
quelle che non dicono.”
“Ma le diranno a noi?”
“No, se ci comporteremo in modo compassionevole, ignorando i loro peccati.
Ma se proprio dovessimo sapere qualcosa, avremmo in mano un modo di persuaderli
a parlare. In altre parole, se ce ne sarà bisogno, il cellario o Salvatore sono nostri, e
Dio ci perdonerà questa prevaricazione, visto che perdona tante altre cose,” disse, e
mi guardò con malizia, né io ebbi animo di fare osservazioni sulla liceità di quei suoi
propositi.
“Ed ora dovremmo andare a letto, perché tra un'ora è mattutino. Ma ti vedo
ancora agitato, mio povero Adso, ancora timoroso del tuo peccato... Non c'è nulla
come una buona sosta in chiesa per distenderti l'animo. Io ti ho assolto, ma non si sa
mai. Vai a chiedere conferma al Signore.” E mi diede una manata piuttosto energica
sul capo, forse come prova di paterno e virile affetto, forse come indulgente
penitenza. O forse (come colpevolmente pensai in quel momento) per una sorta di
bonaria invidia, da uomo assetato di esperienze nuove e vivaci come era.
Ci avviammo verso la chiesa, uscendo per la nostra via consueta, che percorsi
in fretta chiudendo gli occhi, perché tutte quelle ossa mi ricordavano con troppa
evidenza, quella notte, come anch'io fossi polvere e quanto dissennato fosse stato
l'orgoglio della mia carne.
Giunti nella navata vedemmo un'ombra davanti all'altar maggiore. Credevo
fosse ancora Ubertino. Invece era Alinardo, che a tutta prima non ci riconobbe. Disse
che ormai era incapace di dormire, e aveva deciso di passare la notte pregando per
quel giovane monaco scomparso (non ne ricordava neppure il nome). Pregava per la
sua anima, se fosse morto, per il suo corpo, se giacesse infermo e solo da qualche
parte.
“Troppi morti,” disse, “troppi morti... Ma era scritto nel libro dell'apostolo.
Con la prima tromba venne la grandine, con la seconda la terza parte del mare
divenne sangue, e uno lo avete trovato nella grandine, l'altro nel sangue... La terza
tromba avverte che una stella ardente cadrà nella terza parte dei fiumi e delle fonti.
Così vi dico, è scomparso il nostro terzo fratello. E temete per il quarto, perché sarà

colpita la terza parte del sole, e della luna e delle stelle, così che sarà buio quasi
completo...”
Mentre uscivamo dal transetto, Guglielmo si chiese se nelle parole del
vegliardo non vi fosse qualcosa di vero.
“Ma,” gli feci osservate, “questo presupporrebbe che una sola mente diabolica,
usando l'Apocalisse come guida, avesse predisposto le tre scomparse, ammesso che
anche Berengario sia morto. Invece sappiamo che quella di Adelmo fu dovuta alla
sua volontà...”
“E' vero,” disse Guglielmo, “ma la stessa mente diabolica, o malata, potrebbe
avere tratto ispirazione dalla morte di Adelmo per organizzare in modo simbolico le
altre due. E se così fosse, Berengario dovrebbe trovarsi in un fiume o in una fonte. E
non ci sono fiumi e fonti all'abbazia, almeno non tali che qualcuno ci possa annegare
o vi possa essere annegato...”
“Ci sono solo dei bagni,” osservai quasi per caso.
“Adso!” disse Guglielmo, “sai che questa può essere un'idea? I balnea!”
“Ma vi avranno già guardato...”
“Ho visto i servi stamane quando facevano le loro ricerche, hanno aperto la
porta della costruzione dei balnea e han dato un'occhiata intorno, senza frugare, non
si attendevano ancora di dover cercare qualcosa di ben nascosto, si aspettavano un
cadavere che giacesse teatralmente da qualche parte, come il cadavere di Venanzio
nell'orcio... Andiamo a dare un'occhiata, tanto fa ancora buio e mi pare che la nostra
lucerna arda ancora con gusto.”
Così facemmo, e aprimmo senza difficoltà la porta della costruzione dei
balnea, a ridosso dell'ospedale.
Riparate l'una dall'altra mediante ampie tende, stavano delle vasche, non
ricordo quante. I monaci le usavano per la loro igiene, quando la regola ne fissava il
giorno, e Severino li usava per ragioni terapeutiche, perché nulla come un bagno può
calmare il corpo e la mente. Un camino in un angolo permetteva facilmente di
scaldare l'acqua. Lo trovammo sporco di cenere fresca, e vi giaceva davanti un gran
calderone rovesciato. L'acqua era attingibile da una fonte in un angolo.
Guardammo nelle prime vasche, che erano vuote. Solo l'ultima, celata da una
tenda tirata, era piena e accanto vi giaceva, ammucchiata, una veste. A prima vista,
alla luce della nostra lampada, la superficie del liquido ci apparve calma: ma come il
lume vi batté sopra vi intravvedemmo sul fondo, esanime, un corpo umano, nudo. Lo
tirammo lentamente fuori: era Berengario. E questo, disse Guglielmo, aveva
veramente il volto di un annegato. Le fattezze del viso erano gonfie. Il corpo, bianco
e molle, privo di peli, pareva quello di una donna, salvo lo spettacolo osceno delle
flaccide pudenda. Arrossii, poi ebbi un brivido. Mi segnai, mentre Guglielmo
benediceva il cadavere.

Quarto giorno

Quarto giorno

Laudi
Dove Guglielmo e Severino esaminano il cadavere di Berengario,
scoprono che ha la lingua nera, cosa singolare per un annegato.
Poi discutono di veleni dolorosissimi e di un furto remoto

Non mi attarderò a dire di come informammo l'Abate, di come tutta l'abbazia si
risvegliò prima dell'ora canonica, delle grida di orrore, dello spavento e del dolore
che si vedevano sul viso di ciascuno, di come la notizia si propagò a tutto il popolo
del pianoro, coi servi che si segnavano e pronunciavano scongiuri. Non so se quella
mattina si svolse il primo ufficio secondo le regole, e chi vi prese parte. Io seguii
Guglielmo e Severino che fecero avvolgere il corpo di Berengario e ordinarono di
distenderlo su un tavolo nell'ospedale.
Allontanatisi l'Abate e gli altri monaci, l'erborista e il mio maestro osservarono
a lungo il cadavere, con la freddezza degli uomini di medicina.
“E' morto annegato,” disse Severino, “non vi è dubbio. Il viso è gonfio, il
ventre è teso...”
“Ma non è stato annegato da altri,” osservò Guglielmo, “altrimenti si sarebbe
ribellato alla violenza dell'omicida, e avremmo trovato tracce d'acqua sparsa intorno
alla vasca. E invece tutto era ordinato e pulito, come se Berengario avesse scaldato
l'acqua, riempito il bagno e vi si fosse adagiato di propria volontà.”
“Questo non mi stupisce,” disse Severino. “Berengario soffriva di convulsioni,
e io stesso gli avevo detto più volte che i bagni tiepidi servono a calmare l'eccitazione
del corpo e dello spirito. Varie volte mi aveva chiesto licenza di accedere ai balnea.
Così potrebbe avere fatto questa notte...”
“L'altra notte,” osservò Guglielmo, “perché questo corpo - lo vedi - è restato
nell'acqua almeno un giorno...”
“E' possibile che sia stato l'altra notte,” convenne Severino. Guglielmo lo mise
parzialmente al corrente degli avvenimenti della notte prima. Non gli disse che
eravamo stati furtivamente nello scriptorium ma, celandogli varie circostanze, gli
disse che avevamo inseguito una figura misteriosa che ci aveva sottratto un libro.
Severino capì che Guglielmo gli diceva solo una parte della verità, ma non fece altre
domande. Osservò che l'agitazione di Berengario, se era lui il ladro misterioso,
poteva averlo indotto a cercare la tranquillità in un bagno ristoratore. Berengario,
osservò, era di natura molto sensibile, talora una contrarietà o un'emozione gli
provocavano tremori, sudori freddi, sbarrava gli occhi e cadeva per terra sputando
una bava biancastra.
“In ogni caso,” disse Guglielmo, “prima di venire qui è stato da qualche altra
parte, perché non ho visto nei balnea il libro che ha rubato.”

“Sì,” confermai con una certa fierezza, “ho sollevato la sua veste che giaceva
accanto alla vasca, e non ho trovato tracce di alcun oggetto voluminoso.”
“Bravo,” mi sorrise Guglielmo. “Dunque è stato da qualche altra pane, poi
ammettiamo pure che per calmare la propria agitazione, e forse per sottrarsi alle
nostre ricerche, si sia infilato nei balnea e si sia immerso nell'acqua. Severino, ritieni
che il male di cui soffriva fosse sufficiente a fargli perdere i sensi e a farlo
annegare?”
“Potrebbe essere,” osservò dubbioso Severino. “D'altra parte se tutto è
accaduto due notti fa, avrebbe potuto esserci dell'acqua intorno alla vasca, che poi è
asciugata. Così non possiamo escludere che sia stato annegato a viva forza.”
“No,” disse Guglielmo. “Hai mai visto un assassinato che, prima di farsi
annegare, si toglie gli abiti?” Severino scosse la testa, come se quell'argomento non
avesse più gran valore. Da qualche istante stava esaminando le mani del cadavere:
“Ecco una cosa curiosa...” disse.
“Quale?”
“L'altro giorno ho osservato le mani di Venanzio, quando il corpo è stato
ripulito dal sangue, e ho notato un particolare a cui non avevo dato molta importanza.
I polpastrelli di due dita della mano destra di Venanzio erano scuri, come anneriti da
una sostanza bruna. Esattamente, vedi?, come ora i polpastrelli di due dita di
Berengario. Anzi, qui abbiamo anche qualche traccia sul terzo dito. Allora avevo
pensato che Venanzio avesse toccato degli inchiostri nello scriptorium...”
“Molto interessante,” osservò Guglielmo pensieroso, avvicinando gli occhi alle
dita di Berengario. L'alba stava sorgendo, la luce all'interno era ancora fioca, il mio
maestro soffriva evidentemente della mancanza delle sue lenti. “Molto interessante,”
ripeté.”L'indice e il pollice sono scuri sui polpastrelli, il medio solo sulla parte
interna, e debolmente. Ma ci sono tracce più deboli anche sulla mano sinistra, almeno
sull'indice e sul pollice.”
“Se fosse solo la mano destra, sarebbero le dita di chi afferra qualcosa di
piccolo, o di lungo e sottile...”
“Come uno stilo. O un cibo. O un insetto. O un serpente. O un ostensorio. O un
bastone. Troppe cose. Ma se ci sono segni anche sull'altra mano potrebbe essere
anche una coppa, la destra la tiene salda e la sinistra collabora con minor forza...”
Severino ora sfregava leggermente le dita del morto, ma il colore bruno non
scompariva. Notai che si era messo un paio di guanti, che probabilmente usava
quando maneggiava sostanze velenose. Annusava, ma senza trarne alcuna
sensazione. “Potrei citarti molte sostanze vegetali (e anche minerali) che provocano
tracce di questo tipo. Alcune letali, altre no. I miniatori hanno talora le dita sporche
di polvere d'oro...”
“Adelmo faceva il miniatore,” disse Guglielmo. “Immagino che di fronte al
suo corpo sfracellato tu non abbia pensato a esaminargli le dita. Ma costoro
potrebbero aver toccato qualcosa che era appartenuto ad Adelmo.”
“Proprio non so,” disse Severino. “Due morti, entrambi con le dita nere. Cosa
ne deduci?”

“Non ne deduco nulla: nihil sequitur geminis ex particularibus unquam.
Bisognerebbe ricondurre entrambi i casi a una regola. Per esempio: esiste una
sostanza che annerisce le dita di chi la tocca...”
Terminai trionfante il sillogismo: “...Venanzio e Berengario hanno le dita
annerite, ergo hanno toccato questa sostanza!”
“Bravo Adso,” disse Guglielmo, “peccato che il tuo sillogismo non sia valido,
perché aut semel aut iterum medium generaliter esto, e in questo sillogismo il
termine medio non appare mai come generale. Segno che abbiamo scelto male la
premessa maggiore. Non dovevo dire: tutti coloro che toccano una certa sostanza
hanno le dita nere, perché potrebbero esserci anche persone con le dita nere e che non
han toccato la sostanza. Dovevo dire: tutti coloro e solo tutti coloro che han le dita
nere hanno certamente toccato una data sostanza. Venanzio e Berengario, eccetera.
Col che avremmo un Darii, un ottimo terzo sillogismo di prima figura.”
“Allora abbiamo la risposta!” dissi tutto contento.
“Ahimè Adso, come ti fidi dei sillogismi! Abbiamo solo e di nuovo la
domanda. Cioè abbiamo fatto l'ipotesi che Venanzio e Berengario abbiano toccato la
stessa cosa, ipotesi senz'altro ragionevole. Ma una volta che abbiamo immaginato
una sostanza che, sola tra tutte, provoca questo risultato (il che è ancora da appurare)
non sappiamo quale sia e dove coloro l'abbian trovata, e perché l'abbian toccata. E
bada bene, non sappiamo neppure se è poi la sostanza che han toccato, quella che li
ha condotti a morte. Immagina che un folle volesse uccidere tutti coloro che toccano
della polvere d'oro. Diremmo che è la polvere d'oro che uccide?”
Rimasi turbato. Avevo sempre creduto che la logica fosse un'arma universale,
e mi accorgevo ora di come la sua validità dipendesse dal modo in cui la si usava.
D'altra parte, frequentando il mio maestro mi ero reso conto, e sempre più me ne resi
conto nei giorni che seguirono, che la logica poteva servire a molto a condizione di
entrarci dentro e poi di uscirne.
Severino, che certo non era un buon logico, frattanto rifletteva secondo la
propria esperienza: “L'universo dei veleni è vario come vari sono i misteri della
natura,” disse. Indicò una serie di vasi e ampolle che già una volta avevamo
ammirato, disposti in bell'ordine negli scaffali lungo i muri, insieme a molti
volumi.”Come ti ho già detto, molte di queste erbe, dovutamente composte e dosate,
potrebbero dar luogo a bevande e a unguenti mortali. Ecco laggiù, datura
stramonium, belladonna, cicuta: possono dare la sonnolenza, l'eccitazione, o
entrambe; somministrate con cautela sono ottimi medicamenti, in dosi eccessive
portano alla morte. Laggiù c'è la fava di sant'Ignazio, l'angostura pseudo ferruginea,
la nux vomica, che potrebbero togliere il respiro...”
“Ma nessuna di queste sostanze lascerebbe segni sulle dita?”
“Nessuna, credo. Poi ci sono sostanze che diventano pericolose solo se ingerite
e altre che agiscono invece sulla pelle. L'elleboro bianco può provocare vomiti in chi
l'afferra per strapparlo dalla terra. Ci sono delle begonie che quando sono in fiore
provocano ebbrezza nei giardinieri che le toccano, come se avessero bevuto del vino.
L'elleboro nero, al solo toccarlo, provoca la diarrea. Altre piante danno palpitazioni
di cuore, altre alla testa, altre ancora tolgono la voce. Invece il veleno della vipera,

applicato alla pelle senza penetrare nel sangue, produce solo una leggera irritazione...
Ma una volta mi fu mostrato un composto che, applicato alla parte interna delle cosce
di un cane, vicino ai genitali, porta l'animale a morire in breve tempo tra convulsioni
atroci, con le membra che piano piano si irrigidiscono...”
“Sai molte cose sui veleni,” osservò Guglielmo con un tono di voce che pareva
ammirato. Severino lo fissò e ne sostenne lo sguardo per qualche istante: “So quello
che un medico, un erborista, un cultore di scienze dell'umana salute deve sapere.”
Guglielmo restò a lungo sovrappensiero. Poi pregò Severino di aprire la bocca
del cadavere, e di osservarne la lingua. Severino, incuriosito, usò una spatola sottile,
uno degli strumenti della sua arte medica, ed eseguì. Ebbe un grido di stupore: “La
lingua è nera!”
“E' così allora,” mormorò Guglielmo. “Ha afferrato qualcosa con le dita e lo ha
ingerito... Questo elimina i veleni che hai citato prima, che uccidono penetrando
attraverso la pelle. Ma non rende più facili le nostre induzioni. Perché ora dobbiamo
pensare, per lui e per Venanzio, a un gesto volontario, non casuale, non dovuto a
distrazione o a imprudenza, né indotto con la violenza. Hanno afferrato qualcosa e lo
hanno introdotto in bocca, sapendo cosa facevano...”
“Un cibo? Una bevanda?”
“Forse. O forse... che so? uno strumento musicale come un flauto...”
“Assurdo,” disse Severino.
“Certo che è assurdo. Ma non dobbiamo trascurare nessuna ipotesi, per
straordinaria che sia. Ma ora cerchiamo di risalire alla materia venefica. Se qualcuno
che conosca i veleni quanto te si fosse introdotto qui e avesse usato alcune di queste
tue erbe, avrebbe potuto comporre un unguento mortale capace di produrre quei segni
sulle dita e sulla lingua? Capace di essere posto in un cibo, in una bevanda, su un
cucchiaio, su qualcosa che si mette in bocca?”
“Sì,” ammise Severino, “ma chi? E poi, anche ammessa questa ipotesi, come
sarebbe stato propinato il veleno ai nostri due poveri confratelli?”
Francamente anch'io non riuscivo a immaginarmi Venanzio o Berengario che
si lasciavano avvicinare da qualcuno che porgeva loro una sostanza misteriosa
convincendoli a mangiarla o a berla. Ma Guglielmo non parve turbato da questa
stranezza. “A questo penseremo dopo,” disse, “perché ora vorrei che tu cercassi di
ricordare qualche fatto che forse non ti è ancora ritornato alla mente, non so,
qualcuno che ti abbia fatto domande sulle tue erbe, qualcuno che entri con facilità
nell'ospedale...”
“Un momento,” disse Severino, “molto tempo fa, parlo di anni, conservavo in
uno di quegli scaffali una sostanza molto potente, che mi era stata data da un
confratello che aveva viaggiato in paesi lontani. Non sapeva dirmi di cosa fosse fatta,
certo di erbe, e non tutte note. Era, all'apparenza, vischiosa e giallastra, ma mi fu
consigliato di non toccarla, perché se fosse venuta anche solo in contatto con le mie
labbra mi avrebbe ucciso in breve tempo. Il confratello mi disse che, ingerita anche
in dosi minime, provocava nel volgere di mezz'ora un senso di grande spossatezza,
poi una lenta paralisi di tutte le membra, e infine la morte. Non voleva portarla con sé
e me ne fece dono. La tenni a lungo, perché mi proponevo di esaminarla in qualche

modo. Poi un giorno venne sul pianoro una grande bufera. Uno dei miei aiutanti, un
novizio, aveva lasciata aperta la porta dell'ospedale, e l'uragano aveva sconvolto tutta
la stanza in cui ora siamo. Ampolle rotte, liquidi sparsi sul pavimento, erbe e polveri
disperse. Lavorai un giorno a rimettere in ordine le mie cose, e mi feci aiutare solo
per spazzare via i cocci e le erbe ormai irrecuperabili. Alla fine mi accorsi che
mancava proprio l'ampolla di cui ti parlavo. Dapprima mi preoccupai, poi mi
convinsi che si era infranta e confusa con altri detriti. Feci lavare bene il pavimento
dell'ospedale, e gli scaffali...”
“E avevi visto l'ampolla poche ore prima dell'uragano?”
“Sì... O meglio, no, ora che ci penso. Stava dietro una fila di vasi, ben
nascosta, e non la controllavo ogni giorno...”
“Quindi, per quanto ne sai, avrebbe potuto esserti sottratta anche molto tempo
prima dell'uragano, senza che tu lo sapessi?”
“Ora che mi ci fai riflettere, sì, indubbiamente.”
“E quel tuo novizio potrebbe averla sottratta e poi potrebbe aver colto il destro
dell'uragano per lasciare di proposito la porta aperta e mettere confusione tra le tue
cose.”
Severino apparve molto eccitato: “Certo, sì. Non solo, ma ricordando quanto
avvenne, mi stupii molto che l'uragano, per quanto violento, avesse rovesciato tante
cose. Potrei benissimo dire che qualcuno ha approfittato dell'uragano per sconvolgere
la stanza e produrre più danni di quanto il vento non avesse potuto fare!”
“Chi era il novizio?”
“Si chiamava Agostino. Ma è morto l'anno scorso, cadendo da una impalcatura
mentre con altri monaci e famigli ripuliva le sculture della facciata della chiesa. E
poi, a ben pensarci, lui aveva giurato e spergiurato di non aver lasciata aperta la porta
prima dell'uragano. Fui io, infuriato, che lo ritenni responsabile dell'incidente. Forse
era davvero innocente.”
“E così abbiamo una terza persona, magari ben più esperta di un novizio, che
era a conoscenza del tuo veleno. A chi ne avevi parlato?”
“Questo proprio non lo ricordo. All'Abate, certo, chiedendogli il permesso di
trattenere una sostanza così pericolosa. E a qualcun altro, forse proprio in biblioteca,
perché cercavo degli erbari che mi potessero rivelare qualcosa.”
“Ma non mi hai detto che trattieni presso di te i libri più utili alla tua arte?”
“Sì, e molti,” disse indicando in un angolo della stanza alcuni scaffali carichi
di decine di volumi. “Ma allora cercavo certi libri che non potrei trattenere e che anzi
Malachia era restio a farmi vedere tanto che dovetti chiederne l'autorizzazione
all'Abate.” La sua voce si abbassò e quasi ebbe ritegno a farsi udire da me. “Sai, in
un luogo ignoto della biblioteca si conservano anche opere di negromanzia, di magìa
nera, ricette di filtri diabolici. Potei consultare alcune di queste opere, per dovere di
conoscenza, e speravo di trovare una descrizione di quel veleno e delle sue funzioni.
Invano.”
“Quindi ne hai parlato a Malachia.”

“Certo, senz'altro a lui, e forse anche allo stesso Berengario che lo assisteva.
Ma non trarre conclusioni affrettate: non ricordo, forse mentre parlavo erano presenti
altri monaci, sai, talora lo scriptorium è abbastanza affollato...”
“Non sto sospettando di nessuno. Cerco solo di capire cosa può essere
accaduto. In ogni caso mi dici che il fatto avvenne qualche anno fa, ed è curioso che
qualcuno abbia sottratto con tanto anticipo un veleno che avrebbe poi usato tanto
tempo dopo. Sarebbe indizio di una volontà maligna che ha covato a lungo
nell'ombra un proposito omicida.”
Severino si segnò con una espressione di orrore sul volto.”Dio ci perdoni
tutti!” disse.
Non c'erano altri commenti da fare. Ricoprimmo il corpo di Berengario, che
avrebbe dovuto essere preparato per le esequie.

Quarto giorno

Prima
Dove Guglielmo induce prima Salvatore e poi il cellario
a confessare il loro passato, Severino ritrova le lenti rubate,
Nicola porta quelle nuove e Guglielmo con sei occhi va
a decifrare il manoscritto di Venanzio

Stavamo uscendo quando entrò Malachia. Parve contrariato dalla nostra
presenza, e accennò a ritirarsi. Dall'interno Severino lo vide e disse: “Mi cercavi? E'
per...” S'interruppe, guardandoci. Malachia gli fece un cenno, impercettibile, come
per dire: “Parliamone dopo...” Noi stavamo uscendo, lui stava entrando, ci trovammo
tutti e tre nel vano della porta. Malachia disse, in modo piuttosto ridondante:
“Cercavo il fratello erborista... Ho... ho male al capo.”
“Deve essere l'aria chiusa della biblioteca,” gli disse Guglielmo con tono di
premurosa comprensione.”Dovreste fare dei suffumigi.”
Malachia mosse le labbra come se volesse ancora parlare, poi rinunziò,
abbassò il capo ed entrò, mentre noi ci allontanavamo.
“Cosa va a fare da Severino?” domandai.
“Adso,” mi disse con impazienza il maestro,”impara a ragionare con la tua
testa.” Poi cambiò discorso: “Dobbiamo interrogare alcune persone, ora. Almeno,”
aggiunse mentre con lo sguardo esplorava il pianoro,”sino a che sono ancora vive. A
proposito: d'ora in poi facciamo attenzione a ciò che mangiamo e beviamo. Prendi
sempre i tuoi cibi dal piatto comune, e le tue bevande dalla brocca a cui abbiano già
attinto gli altri. Dopo Berengario siamo coloro che sanno più cose. Oltre,
naturalmente, all'assassino.”
“Ma chi volete interrogare ora?”
“Adso,” disse Guglielmo,”avrai osservato che qui le cose più interessanti
avvengono di notte. Di notte si muore, di notte si gira per lo scriptorium, di notte si
introducono donne nella cinta... Abbiamo un'abbazia diurna e un'abbazia notturna, e
quella notturna pare sciaguratamente più interessante di quella diurna. Pertanto, ogni
persona che si aggiri di notte ci interessa, compreso per esempio l'uomo che hai visto
ieri sera con la fanciulla. Magari la storia della fanciulla non ha nulla a che vedere
con quella dei veleni, e magari sì. In ogni caso ho delle idee sull'uomo di ieri sera,
che deve essere persona che sa anche altre cose sulla vita notturna di questo santo
luogo. E, lupo nella favola, eccolo per l'appunto che sta passando laggiù.”
Mi additò Salvatore, il quale ci aveva visto a sua volta. Notai una lieve
esitazione nel suo passo come se, desiderando evitarci, si fosse arrestato per invertire
il cammino. Fu un attimo. Evidentemente si era reso conto che non poteva sottrarsi
all'incontro, e riprese la sua marcia. Si rivolse a noi con un vasto sorriso e

un”benedicite” alquanto untuoso. Il mio maestro quasi non lo lasciò finire e gli parlò
in tono brusco.
“Sai che domani arriva qui l'inquisizione?” gli domandò.
Salvatore non ne parve contento. Con un filo di voce chiese: “E mi?”
“E tu farai bene a dire la verità a me, che sono amico tuo, e sono frate minore
come tu sei stato, piuttosto che dirla domani a quelli, che conosci benissimo.”
Assalito così bruscamente, Salvatore parve abbandonare ogni resistenza.
Guardò con aria sottomessa Guglielmo come per fargli capire che era pronto a dirgli
quel che gli avesse chiesto.
“Questa notte c'era in cucina una donna. Chi era con lei?”
“Oh, femena che vendese como mercandia, no po' unca bon essere, nì aver
cortesia,” recitò Salvatore.
“Non voglio sapere se era una brava ragazza. Voglio sapere chi c'era con lei!”
“Deu, quanto son le femene de malveci scaltride! Pensano dì e note como
l'omo schernisca...”
Guglielmo lo afferrò bruscamente per il petto: “Chi c'era con lei, tu o il
cellario?”
Salvatore capì che non poteva mentire più a lungo. Cominciò a raccontare una
strana storia, dalla quale faticosamente apprendemmo che lui, per compiacere il
cellario, gli procacciava ragazze al villaggio, facendole entrare nottetempo nella cinta
per vie che non ci volle dire. Ma spergiurò che agiva per puro buon cuore, lasciando
trasparire un comico rammarico per il fatto che non trovava modo di trarne anche il
suo piacere, in modo che la ragazza, dopo aver accontentato il cellario, desse
qualcosa anche a lui. Disse tutto questo con viscidi e lubrichi sorrisi, e ammicchii,
come a lasciar intendere che parlava a uomini fatti di carne, adusi alle stesse pratiche.
E mi guardava di sottecchi, né io potevo rintuzzarlo come avrei voluto, perché mi
sentivo legato a lui da un segreto comune, suo complice e compagno di peccato.
Guglielmo decise a quel punto di tentare il tutto per tutto. Gli chiese di colpo:
“Hai conosciuto Remigio prima o dopo essere stato con Dolcino?” Salvatore gli si
inginocchiò ai piedi pregandolo tra le lacrime di non volerlo perdere e di salvarlo
dall'inquisizione, Guglielmo gli giurò solennemente di non dire a nessuno quanto
avrebbe saputo, e Salvatore non esitò a consegnare il cellario alla nostra mercé. Si
erano conosciuti alla Parete Calva, entrambi della banda di Dolcino, col cellario era
fuggito ed entrato nel convento di Casale, con lui si era trasferito tra i cluniacensi.
Biascicava implorazioni di perdono, ed era chiaro che da lui non si sarebbe potuto
sapere di più. Guglielmo decise che valeva la pena di prendere di sorpresa Remigio, e
lasciò Salvatore, che corse a rifugiarsi in chiesa.
Il cellario era dalla parte opposta dell'abbazia, davanti ai granai, e stava
contrattando con alcuni villici della valle. Ci guardò con apprensione, e cercò di
mostrarsi molto indaffarato, ma Guglielmo insistette per parlare con lui. Sino ad
allora avevamo avuto con quell'uomo pochi contatti; lui era stato cortese con noi, noi
con lui. Quella mattina Guglielmo gli si rivolse come avrebbe fatto con un
confratello del suo ordine. Il cellario parve imbarazzato di quella confidenza e
rispose da principio con molta prudenza.

“Per le ragioni del tuo ufficio tu sei evidentemente costretto ad aggirarti per
l'abbazia anche quando gli altri dormono, immagino,” disse Guglielmo.
“Dipende,” rispose Remigio,”talora vi sono piccole faccende da sbrigare e vi
debbo dedicare qualche ora di sonno.”
“Non ti è accaduto nulla, in questi casi, che possa indicarci chi si aggirasse,
senza avere le tue giustificazioni, tra la cucina e la biblioteca?”
“Se avessi visto qualcosa l'avrei detto all'Abate.”
“Giusto,” convenne Guglielmo, e cambiò bruscamente discorso: “Il villaggio a
valle non è molto ricco, vero?”
“Sì e no,” rispose Remigio,”vi abitano dei prebendari che dipendono
dall'abbazia e costoro condividono la nostra ricchezza, nelle annate grasse. Per
esempio il giorno di San Giovanni hanno ricevuto dodici moggi di malto, un cavallo,
sette buoi, un toro, quattro giovenche, cinque vitelli, venti pecore, quindici maiali,
cinquanta polli e diciassette alveari. E poi venti maiali affumicati, ventisette forme di
strutto, mezza misura di miele, tre misure di sapone, una rete da pesca...”
“Ho capito, ho capito,” interruppe Guglielmo,”ma ammetterai che questo non
mi dice ancora quale sia la situazione del villaggio, quali tra gli abitanti siano
prebendari dell'abbazia, e quanta terra abbia da coltivare in proprio chi non è
prebendario...”
“Oh, per questo,” disse Remigio,”una famiglia normale laggiù possiede anche
cinquanta tavole di terreno.”
“Quanto è una tavola?”
“Naturalmente, quattro trabucchi quadri.”
“Trabucchi quadri? Quanto sono?”
“Trentasei piedi quadri a trabucco. O sei vuoi, ottocento trabucchi lineari fanno
un miglio piemontese. E calcola che una famiglia - nelle terre verso mezzanotte - può
coltivare olivi per almeno mezzo sacco di olio.”
“Mezzo sacco?”
“Sì, un sacco fa cinque emine, e una emina fa otto coppe.”
“Ho capito,” disse scoraggiato il mio maestro.”Ogni paese ha le sue misure.
Voi per esempio il vino lo misurate a boccali?”
“O a rubbie. Sei rubbie, una brenta e otto brente un bottale. Se vuoi, un rubbo è
di sei pinte da due boccali.”
“Credo di aver le idee chiare,” disse Guglielmo rassegnato.
“Desideri sapere altro?” chiese Remigio, con un tono che mi parve di sfida.
“Sì! Ti domandavo su come vivano a valle, perché meditavo oggi in biblioteca
sulle prediche alle donne di Umberto da Romans, e in particolare su quel capitolo Ad
mulieres pauperes in villulis. Dove dice che esse più di altre sono tentate ai peccati
della carne, a causa della loro miseria, e saggiamente dice che esse peccant enim
mortaliter, cum peccant cum quocumque laico, mortalius vero quando cum Clerico in
sacris ordinibus constituto, maxime vero quando cum Religioso mundo mortuo. Tu
sai meglio di me che anche in luoghi santi come le abbazie le tentazioni del demone
meridiano non mancano mai. Mi chiedevo se nei tuoi contatti con la gente del

villaggio fossi venuto ad apprendere che alcuni monaci, Dio non volesse, abbiano
indotto alcune fanciulle in fornicazione.”
Benché il mio maestro dicesse queste cose con tono quasi distratto, il mio
lettore avrà capito come quelle parole turbassero il povero cellario. Non so dire se
impallidì, ma dirò che tanto mi attendevo che impallidisse che lo vidi impallidire.
“Mi chiedi cose che, se le sapessi, avrei già detto all'Abate,” rispose
umilmente.”In ogni caso se, come immagino, queste notizie servono alla tua
indagine, non ti tacerò nulla di quanto possa apprendere. Anzi, ora che mi fai
pensare, a proposito della tua prima domanda... La notte in cui morì il povero
Adelmo, io circolavo per la corte... sai, una storia di galline... voci che avevo raccolto
su un qualche maniscalco che nottetempo andava a rubacchiare nel pollaio... Ecco,
quella notte mi accadde di vedere - da lontano, non potrei giurare - Berengario che
rientrava al dormitorio costeggiando il coro, come se provenisse dall'Edificio... Non
me ne stupii, perché tra i monaci si mormorava da tempo su Berengario, forse l'hai
saputo...”
“No, dimmi.”
“Bene, come dire? Berengario era sospettato di nutrire passioni che... non si
convengono a un monaco...”
“Vuoi forse suggerirmi che aveva rapporti con ragazze del villaggio, come ti
stavo domandando?”
Il cellario tossì imbarazzato, ed ebbe un sorriso piuttosto laido: “Oh no...
passioni ancora più sconvenienti...”
“Perché un monaco che si diletti carnalmente con fanciulle del villaggio
esercita invece passioni in qualche modo convenienti?”
“Non ho detto questo, ma tu mi insegni che c'è una gerarchia nella
depravazione come c'è nella virtù. La carne può essere tentata secondo natura e...
contro natura.”
“Tu mi stai dicendo che Berengario era mosso da desideri carnali per uomini
del suo sesso?”
“Io dico che così si mormorava di lui... Ti comunicavo queste cose come prova
della mia sincerità e della mia buona volontà...”
“E io ti ringrazio. E convengo con te che il peccato di sodomia è ben peggiore
di altre forme di lussuria, sulle quali francamente non sono portato a investigare...”
“Miserie, miserie, quand'anche si verificassero,” disse con filosofa il cellario.
“Miserie, Remigio. Siamo tutti peccatori. Non cercherei mai la pagliuzza
nell'occhio del fratello, tanto temo di avere una gran trave nel mio. Ma ti sarò grato
per tutte le travi di cui mi vorrai parlare in futuro. Così ci intratterremo su grandi e
robusti tronchi di legno e lasceremo che le pagliuzze volteggino nell'aria. Quanto
dicevi che è un trabucco?”
“Trentasei piedi quadri. Ma non affannarti. Quando vorrai sapere qualcosa di
preciso verrai da me. Fai conto di avere in me un amico fedele.”
“Tale io ti considero,” disse Guglielmo con calore.”Ubertino mi ha detto che
un tempo appartenevi al mio stesso ordine. Non tradirei mai un antico confratello,
specie in questi giorni in cui si sta attendendo l'arrivo di una legazione pontificia

condotta da un grande inquisitore, famoso per aver bruciato tanti dolciniani. Dicevi
che un trabucco fa trentasei piedi quadri?”
Il cellario non era uno sciocco. Decise che non valeva più la pena di giocare al
gatto e al topo, tanto più che si accorgeva di essere il topo.
“Frate Guglielmo,” disse, “vedo che tu sai molte più cose di quanto io non
immaginassi. Non tradirmi, e io non ti tradirò. E' vero, sono un povero uomo carnale,
e cedo alle lusinghe della carne. Salvatore mi ha detto che tu o il tuo novizio ieri sera
li avete sorpresi in cucina. Tu hai viaggiato molto Guglielmo, sai che neppure i
cardinali di Avignone sono modelli di virtù. So che non è per questi piccoli e
miserabili peccati che stai interrogandomi. Ma capisco anche che hai appreso
qualcosa sulla mia storia di un tempo. Ho avuto una vita bizzarra, come accadde a
molti di noi minoriti. Anni fa ho creduto nell'ideale di povertà, ho abbandonato la
comunità per darmi a vita randagia. Ho creduto alla predicazione di Dolcino, come
molti altri come me. Non sono un uomo colto, ho ricevuto gli ordini ma so appena dir
messa. So poco di teologia. E forse non riesco neppure ad affezionarmi alle idee.
Vedi, un tempo ho tentato di ribellarmi ai signori, ora li servo e per il signore di
queste terre comando a quelli come me. O ribellarsi o tradire, è data poca scelta a noi
semplici.”
“Talora i semplici capiscono le cose meglio dei dotti,” disse Guglielmo.
“Forse,” rispose il cellario con una alzata di spalle.”Ma non so neppure perché
ho fatto quello che ho fatto, allora. Vedi, per Salvatore era comprensibile, veniva dai
servi della gleba, da una infanzia di carestie e di malattie... Dolcino rappresentava la
ribellione, e la distruzione dei signori. Per me è stato diverso, ero di famiglia
cittadina, non sfuggivo alla fame. E' stata... non so come dire, una festa dei folli, un
bel carnevale... Sui monti con Dolcino, prima che fossimo ridotti a mangiare la carne
dei nostri compagni morti in battaglia, prima che ne morissero tanti di stenti che non
si poteva mangiarli tutti, e si gettavano in pasto agli uccelli e alle fiere sulle pendici
del Rebello... o forse anche in questi momenti... respiravamo un'aria... posso dire di
libertà? Non sapevo prima cosa fosse la libertà, i predicatori ci dicevano: «La verità
vi farà liberi.» Ci sentivamo liberi, pensavamo che fosse la verità. Pensavamo che
tutto quello che facevamo fosse giusto...”
“E laggiù avete preso... a unirvi liberamente con una donna?” chiesi, e non so
neppure perché, ma mi ossessionavano dalla notte innanzi le parole di Ubertino, e
quello che avevo letto nello scriptorium, e gli stessi casi che mi erano accaduti.
Guglielmo mi guardò incuriosito, probabilmente non si attendeva che fossi così
ardimentoso, e impudente. Il cellario mi fissò come se fossi uno strano animale.
“Sul Rebello,” disse, “c'era gente che per tutta l'infanzia avevan dormito, in
dieci e più, in pochi cubiti di stanza, fratelli e sorelle, padri e figlie. Cosa vuoi che
fosse per loro accettare questa nuova situazione? Facevano per elezione quello che
prima avevano fatto per necessità. E poi di notte, quando temi l'arrivo delle squadre
nemiche e ti stringi vicino al tuo compagno, sulla terra, per non sentire freddo... Gli
eretici: voi monacelli che venite da un castello e finite in una abbazia, credete che sia
un modo di pensare, ispirato dal demonio. Invece è un modo di vivere, ed è... ed è
stata... una esperienza nuova... Non c'erano più padroni e Dio, ci dicevano, era con

noi. Non dico che avessimo ragione, Guglielmo, e infatti mi vedi qui, perché li
abbandonai ben presto. Ma è che non ho mai capito le vostre dispute dotte sulla
povertà di Cristo e l'uso e il fatto e il diritto... Te l'ho detto, è stato un gran carnevale,
e a carnevale si fanno le cose alla rovescia. Poi diventi vecchio, non diventi saggio,
ma diventi ghiottone. E qui faccio il ghiottone... Puoi condannare un eretico, ma vuoi
condannare un ghiottone?”
“Basta così, Remigio,” disse Guglielmo.”Non ti interrogo per quello che è
successo allora, ma per quello che è accaduto di recente. Aiutami, e io non cercherò
certo la tua rovina. Non posso e non voglio giudicarti. Ma mi devi dire cosa sai sui
fatti dell'abbazia. Giri troppo, di notte e di giorno, per non sapere qualcosa. Chi ha
ucciso Venanzio?”
“Non lo so, te lo giuro. So quando è morto, e dove.”
“Quando? Dove?”
“Lasciami raccontare. Quella notte, un'ora dopo compieta, sono entrato in
cucina...”
“Da dove, e per quali ragioni?”
“Dalla porta verso l'orto. Ho una chiave che da tempo mi son fatto fare dai
fabbri. La porta della cucina è l'unica che non sia sbarrata dall'interno. E le ragioni...
non contano, hai detto tu stesso che non vuoi accusarmi per le debolezze della mia
carne...” Sorrise imbarazzato.”Ma non vorrei nemmeno che credessi che passo i miei
giorni nella fornicazione... Quella sera cercavo cibo da regalare alla ragazza che
Salvatore doveva far entrare nella cinta...”
“Da dove?”
“Oh, la cinta delle mura ha altre entrate, oltre al portale. Le conosce l'Abate, le
conosco io... Ma quella sera la ragazza non venne, la rimandai indietro proprio a
causa di quello che scoprii, e che sto per raccontarti. Ecco perché tentai di farla
tornare ieri notte. Se voi foste giunti un poco dopo avreste trovato me invece di
Salvatore, fu lui ad avvertirmi che c'era gente nell'Edificio, e io tornai nella mia
cella...”
“Torniamo alla notte tra domenica e lunedì.”
“Ecco: io entrai in cucina e vidi per terra Venanzio, morto.”
“In cucina?”
“Sì, vicino all'acquaio. Forse era appena disceso dallo scriptorium.”
“Nessuna traccia di lotta?”
“Nessuna. O meglio, vicino al corpo c'era una tazza infranta, e segni di acqua
per terra.”
“Perché sai che era acqua?”
“Non lo so. Ho pensato che fosse acqua. Cosa poteva essere?”
Come Guglielmo mi fece osservare dopo, quella tazza poteva significare due
cose diverse. O proprio lì in cucina qualcuno aveva dato da bere a Venanzio una
pozione velenosa, o il poveretto aveva già ingerito il veleno (ma dove? e quando?) ed
era sceso a bere per calmare una improvvisa arsura, uno spasimo, un dolore che gli
bruciava le viscere, o la lingua (ché certamente la sua doveva essere nera come quella
di Berengario).

In ogni caso per il momento non si poteva sapere di più. Scorto il cadavere, e
terrorizzato, Remigio si era chiesto cosa fare, e aveva risolto di non fare nulla. A
chiedere soccorso, avrebbe dovuto ammettere di aver vagato durante la notte per
l'Edificio, né avrebbe giovato al confratello ormai perduto. Pertanto aveva risolto di
lasciare le cose così come erano, attendendo che qualcuno scoprisse il corpo il
mattino dopo, all'apertura delle porte. Era corso a trattenere Salvatore, che già stava
facendo penetrare la ragazza nell'abbazia, poi - lui e il suo complice - se ne erano
tornati a dormire, se mai sonno si poteva chiamare la veglia agitata che ebbero sino a
mattutino. E a mattutino, quando i porcai vennero ad avvertire l'Abate, Remigio
credeva che il cadavere fosse stato scoperto dove lui l'aveva lasciato, ed era rimasto
allibito scoprendolo nella giara. Chi aveva fatto sparire il cadavere dalla cucina? Su
questo Remigio non aveva nessuna idea.
“L'unico che può muoversi liberamente per l'Edificio è Malachia,” disse
Guglielmo.
Il cellario reagì con energia: “No, Malachia no. Cioè, non credo... In ogni caso
non sono io che ti ho detto qualcosa contro Malachia...”
“Stai tranquillo, qualsiasi sia il debito che ti lega a Malachia. Sa qualcosa di
te?”
“Sì,” arrossì il cellario, “e si è comportato da uomo discreto. Fossi in te io
sorveglierei Bencio. Aveva strani legami con Berengario e Venanzio... Ma ti giuro,
non ho visto altro. Se saprò qualcosa te lo dirò.”
“Per ora può bastare. Tornerò da te se ne avrò bisogno.” Il cellario,
evidentemente sollevato, tornò ai suoi traffici, redarguendo aspramente i villici che
frattanto avevano spostato non so quali sacchi di sementi.
In quel mentre ci raggiunse Severino. Portava in mano le lenti di Guglielmo,
quelle che gli erano state sottratte due notti prima.”Li ho trovati nel saio di
Berengario,” disse. “Li ho visti sul tuo naso, l'altro giorno in biblioteca. Sono i tuoi,
vero?”
“Dio sia lodato,” esclamò gioiosamente Guglielmo.”Abbiamo risolto due
problemi! Ho le mie lenti e so finalmente di sicuro che era Berengario l'uomo che ci
derubò l'altra notte nello scriptorium!”
Avevamo appena finito di parlare che arrivò di corsa Nicola da Morimondo,
più trionfante ancora di Guglielmo. Teneva nelle mani un paio di lenti finite, montate
sulla loro forcella: “Guglielmo,” gridava,”ce l'ho fatta da solo, li ho finiti, credo che
funzionino!” Poi vide che Guglielmo aveva altre lenti sul volto e rimase di sasso.
Guglielmo non volle umiliarlo, si tolse le sue vecchie lenti e misurò le nuove: “Sono
migliori delle altre,” disse.”Vuol dire che terrò le vecchie di riserva, e porterò sempre
le tue.” Poi si volse a me: “Adso, ora mi ritiro in cella a leggere quelle carte che sai.
Finalmente! Aspettami da qualche parte. E grazie, grazie a voi tutti fratelli carissimi.”
Suonava l'ora terza e mi portai in coro, a recitar con gli altri l'inno, i salmi, i
versetti e il Kyrie. Gli altri pregavano per l'anima del morto Berengario. Io
ringraziavo Iddio di averci fatto ritrovare non uno ma due paia di lenti.
Per la grande serenità, dimenticate tutte le brutture che avevo viste e udite, mi
assopii, risvegliandomi quando l'ufficio ebbe termine. Mi resi conto che quella notte

non avevo dormito e mi turbai pensando che avevo anche usato molto delle mie
forze. E a quel punto, uscito all'aperto, il mio pensiero cominciò a essere ossessionato
dal ricordo della fanciulla.
Cercai di distrarmi, e mi misi a muovere in fretta per il pianoro. Provavo un
senso di lieve vertigine. Battevo le mani intirizzite l'una contro l'altra. Pestavo i piedi
per terra. Avevo ancora sonno, eppure mi sentivo sveglio e pieno di vita. Non capivo
cosa mi stesse accadendo.

Quarto giorno

Terza
Dove Adso si dibatte nei patimenti d'amore, poi arriva
Guglielmo col testo di Venanzio, che continua a rimanere
indecifrabile anche dopo esser stato decifrato

In verità, dopo il mio incontro peccaminoso con la fanciulla, gli altri terribili
avvenimenti mi avevano fatto quasi dimenticare quella vicenda, e d'altra parte, subito
dopo essermi confessato a frate Guglielmo, il mio animo si era sgravato del rimorso
che avevo avvertito al risveglio dopo il mio colpevole cedimento, tanto che mi era
parso di aver consegnato al frate, con le parole, lo stesso fardello di cui esse erano la
voce significativa. A che altro serve infatti il benefico lavacro della confessione, se
non a scaricare il peso del peccato, e del rimorso che comporta, nel seno stesso di
Nostro Signore, ottenendo con il perdono una nuova aerea leggerezza dell'anima,
così da dimenticare il corpo martoriato dalla nequizia? Ma non di tutto mi ero
liberato. Ora che passeggiavo al sole pallido e freddo di quella mattinata invernale,
circondato dal fervore degli uomini e degli animali, cominciavo a ricordare gli
avvenimenti passati in modo diverso. Come se di tutto quanto era accaduto non
rimanessero più il pentimento e le parole consolatrici del lavacro penitenziale, ma
solo immagini di corpi e di umane membra. Mi balzava alla mente sovreccitata il
fantasma di Berengario gonfio di acqua, e rabbrividivo di ribrezzo e pietà. Poi come
per fugare quel lemure, la mia mente si rivolgeva ad altre immagini di cui la memoria
fosse fresco ricettacolo, e non potevo evitare di vedere, evidente ai miei occhi (agli
occhi dell'anima, ma quasi come se apparisse innanzi agli occhi carnali), l'immagine
della fanciulla, bella e terribile come esercito schierato in battaglia.
Mi sono ripromesso (vecchio amanuense di un testo mai scritto prima d'ora ma
che per lunghi decenni ha parlato nella mia mente) di essere cronista fedele, e non
solo per amore della verità, né per il desiderio (peraltro degnissimo) di ammaestrare i
miei lettori futuri; ma anche per liberare la mia memoria appassita e stanca di visioni
che per tutta la vita l'hanno affannata. E quindi devo dire tutto, con decenza ma senza
vergogna. E devo dire, ora, e a chiare lettere, quello che allora pensai e quasi tentai di
nascondere a me stesso, passeggiando per il pianoro, mettendomi talvolta a correre
per potere attribuire al moto del corpo i battiti improvvisi del mio cuore,
soffermandomi ad ammirare le opere dei villani e illudendomi di distrarmi nella loro
contemplazione, aspirando l'aria fredda a pieni polmoni, come fa chi beve del vino
per dimenticare timore o dolore.
Invano. Io pensavo alla fanciulla. La mia carne aveva dimenticato il piacere,
intenso, peccaminoso e passeggero (cosa vile) che mi aveva dato il congiungermi con
lei; ma la mia anima non aveva dimenticato il suo volto, e non riusciva a sentire

perverso questo ricordo, anzi palpitava come se in quel volto risplendessero tutte le
dolcezze del creato.
Avvertivo, in modo confuso e quasi negando a me stesso la verità di quanto
sentivo, che quella povera, lercia, impudente creatura che si vendeva (chissà con
quanta proterva costanza) ad altri peccatori, quella figlia di Eva che, debolissima
come tutte le sue sorelle, aveva tante volte fatto commercio della propria carne, era
tuttavia un qualcosa di splendido e mirifico. Il mio intelletto la sapeva fomite di
peccato, il mio appetito sensitivo l'avvertiva come ricettacolo di ogni grazia. E'
difficile dire cosa provassi. Potrei tentare di scrivere che, ancora preso dalle trame del
peccato, desideravo, colpevolmente, di vederla apparire a ogni istante, e quasi spiavo
il lavoro degli operai per scrutare se dall'angolo di una capanna, dal buio di una
stalla, apparisse quella figura che mi aveva sedotto. Ma non scriverei il vero, oppure
tenterei di porre un velo alla verità per attenuarne la forza e l'evidenza. Perché la
verità è che io”vedevo” la fanciulla, la vedevo nei rami dell'albero spoglio che
palpitavano leggermente quando un passero intirizzito volava a cercarvi rifugio; la
vedevo negli occhi delle giovenche che uscivano dalla stalla, e la udivo nel belato
degli agnelli che incrociavano il mio errare. Era come se tutto il creato mi parlasse di
lei, e desideravo, sì, di rivederla, ma ero pur pronto ad accettare l'idea di non
rivederla mai più, e di non congiungermi mai più con lei, purché potessi godere del
gaudio che mi pervadeva quel mattino, e averla sempre vicina anche se fosse stata, e
per l'eternità, lontana. Era, ora cerco di capire, come se tutto l'universo mondo, che
chiaramente è quasi un libro scritto dal dito di Dio, in cui ogni cosa ci parla
dell'immensa bontà del suo creatore, in cui ogni creatura è quasi scrittura e specchio
della vita e della morte, in cui la più umile rosa si fa glossa del nostro cammino
terreno, tutto insomma, di altro non mi parlasse se non del volto che avevo a mala
pena intravisto nelle ombre odorose della cucina. Indulgevo a queste fantasie perché
mi dicevo (o meglio non mi dicevo, perché in quel momento non formulavo pensieri
traducibili in parole) che se il mondo intero è destinato a parlarmi della potenza,
bontà, e saggezza del creatore, e se quel mattino il mondo intero mi parlava della
fanciulla che (per peccatrice che fosse) era pur sempre un capitolo del gran libro del
creato, un versetto del grande salmo cantato dal cosmo - mi dicevo (ora dico), che se
questo avveniva non poteva non far parte del grande disegno teofanico che regge
l'universo, disposto a modo di cetra, miracolo di consonanza e di armonia. Quasi
inebriato, godevo allora della presenza di lei nelle cose che vedevo, e in esse
desiderandola, nella vista di esse mi appagavo. E pure sentivo come un dolore,
perché al tempo stesso soffrivo di un'assenza, pur essendo felice di tanti fantasmi di
una presenza. Mi riesce difficile spiegare questo mistero di contraddizione, segno che
l'animo umano è assai fragile e non procede mai dirittamente lungo i sentieri della
ragione divina, che ha costruito il mondo come un perfetto sillogismo, ma di questo
sillogismo coglie solo proposizioni isolate e sovente disconnesse, donde la nostra
facilità a cadere vittima delle illusioni del maligno. Era illusione del maligno quella
che quella mattina mi rendeva così commosso? Penso oggi che lo fosse, perché ero
novizio, ma penso che l'umano sentimento che mi agitava non fosse cattivo in sé, ma
solo in riferimento al mio stato. Perché di per sé era il sentimento che muove l'uomo

verso la donna affinché l'uno si congiunga con l'altra, come vuole l'apostolo delle
genti, ed entrambi siano carne di una sola carne, e insieme procreino nuovi esseri
umani e si assistano mutuamente dalla gioventù alla vecchiaia. Solo che l'apostolo
così parlò per coloro che cercano il rimedio alla concupiscenza e a chi non voglia
bruciare, ricordando però che ben più preferibile è lo stato di castità, a cui io monaco
mi ero consacrato. E quindi io pativo quella mattina ciò che era male per me, ma per
altri forse era bene, e bene dolcissimo, per cui ora capisco che il mio turbamento non
era dovuto alla pravità dei miei pensieri, in sé degni e soavi, ma alla pravità del
rapporto tra i miei pensieri e i voti che avevo pronunciato. E quindi facevo male a
godere di una cosa buona sotto una certa ragione, cattiva sotto un'altra, e il mio
difetto stava nel tentare di conciliare con l'appetito naturale i dettami dell'anima
razionale. Ora so che soffrivo del contrasto tra l'appetito elicito intellettivo, dove
avrebbe dovuto manifestarsi l'imperio della volontà, e l'appetito elicito sensitivo,
soggetto delle umane passioni. Infatti actus appetiti sensitivi in quantum habent
trasmutationem corporalem annexam, passiones dicuntur, non autem actus voluntatis.
E il mio atto appetitivo era per l'appunto accompagnato da un tremore di tutto il
corpo, da un impulso fisico a gridare e ad agitarmi. L'angelico dottore dice che le
passioni in sé non sono cattive, salvo che van moderate dalla volontà guidata
dall'anima razionale. Ma la mia anima razionale era in quel mattino sopita dalla
stanchezza la quale teneva a freno l'appetito irascibile, che si rivolge al bene e al
male in quanto termini di conquista, ma non l'appetito concupiscibile, che si rivolge
al bene e al male in quanto conosciuti. A giustificare la mia irresponsabile leggerezza
di allora dirò oggi, e con le parole del dottore angelico, che ero indubbiamente preso
di amore, che è passione ed è legge cosmica, perché anche la gravità dei corpi è
amore naturale. E da questa passione ero naturalmente sedotto, perché in questa
passione appetitus tendit in appetibile realiter consequendum ut sit ibi finis motus.
Per cui naturalmente amor facit quod ipsae res quae amantur, amanti aliquo modo
uniantur et amor est magis cognitivus quam cognitio. Infatti io ora vedevo la
fanciulla meglio di quanto l'avessi vista la sera prima, e la capivo intus et in cute
perché in essa capivo me e in me essa stessa. Mi chiedo ora se quello che provavo
fosse l'amore di amicizia, in cui il simile ama il simile e vuole solo il bene altrui, o
amore di concupiscenza, in cui si vuole il proprio bene e il mancante vuole solo ciò
che lo completa. E credo che amore di concupiscenza fosse stato quello della notte,
in cui volevo dalla fanciulla qualcosa che non avevo mai avuto, mentre in quella
mattina dalla fanciulla non volevo nulla, e volevo solo il suo bene, e desideravo che
essa fosse sottratta alla crudele necessità che la piegava a darsi per poco cibo, e fosse
felice, né volevo chiederle più nulla ma solo continuare a pensarla e vederla nelle
pecore, nei buoi, negli alberi, nella luce serena che avvolgeva di gaudio la cinta
dell'abbazia.
Ora so che causa dell'amore è il bene e ciò che è bene si definisce per
conoscenza, e non si può amare se non ciò che si è appreso come bene, mentre la
fanciulla l'avevo appresa, sì, come bene dell'appetito irascibile, ma come male della
volontà. Ma allora ero in preda a tanti e tanto contrastanti moti dell'animo perché ciò
che provavo era simile all'amore più santo proprio come lo descrivono i dottori: esso

mi produceva l'estasi, in cui amante e amato vogliono la stessa cosa (e per misteriosa
illuminazione io in quel momento sapevo che la fanciulla, dovunque essa fosse,
voleva le stesse cose che io stesso volevo), e per essa io provavo gelosia, ma non
quella cattiva, condannata da Paolo nella prima ai corinzi, che è principium
contentionis, e non ammette consortium in amato, ma quella di cui parla Dionigi nei
Nomi Divini, per cui anche Dio è detto geloso propter multum amorem quem habet
ad existentia (e io amavo la fanciulla proprio perché essa esisteva, ed ero lieto, non
invidioso, che essa esistesse). Ero geloso nel modo in cui per l'angelico dottore la
gelosia è motus in amatum, gelosia di amicizia che induce a muoversi contro tutto
ciò che nuoce all'amato (e io altro non fantasticavo, in quell'istante, che di liberare la
fanciulla dal potere di chi ne stava comprando le carni insozzandola con le proprie
passioni nefaste).
Ora so, come dice il dottore, che l'amore può ledere l'amante quando sia
eccessivo. E il mio era eccessivo. Ho tentato di spiegare cosa allora provassi, non
tento per nulla di giustificare quanto provavo. Parlo di quelli che furono i miei
colpevoli ardori di gioventù. Erano male, ma la verità mi impone di dire che allora li
avvertii come estremamente buoni. E questo valga ad ammaestrare chi, come me,
incapperà nelle reti della tentazione. Oggi, vegliardo, conoscerei mille modi di
sfuggire a tali seduzioni (e mi chiedo quanto debba esserne fiero, dappoiché sono
libero dalle tentazioni del demone meridiano; ma non libero da altre, tal che mi
chiedo se quanto sto ora facendo non sia colpevole acquiescenza alla passione
terrestre della rimemorazione, stolido tentativo di sfuggire al flusso del tempo, e alla
morte).
Allora, mi salvai quasi per istinto miracoloso. La fanciulla mi appariva nella
natura e nelle umane opere che mi circondavano. Cercai quindi, per felice intuito
dell'anima, di immergermi nella distesa contemplazione di quelle opere. Osservai il
lavoro dei vaccari che stavano portando i buoi fuori della stalla, dei porcai che
recavano cibo ai maiali, dei pastori che aizzavano i cani a riunire le pecore, dei
contadini che portavano farro e miglio ai mulini e ne uscivano con sacchi di buon
cibo. Mi immersi nella contemplazione della natura, cercando di dimenticare i miei
pensieri e cercando di guardare solo gli esseri come essi ci appaiono, e di obliarmi
nella loro visione, giocondamente.
Come era bello lo spettacolo della natura non ancora toccato dalla sapienza,
spesso perversa, dell'uomo!
Vidi l'agnello, a cui è stato dato questo nome quasi in riconoscimento della sua
purezza e bontà. Infatti il nome agnus deriva dal fatto che questo animale agnoscit,
riconosce la propria madre, e ne riconosce la voce in mezzo al gregge mentre la
madre tra tanti agnelli d'identica forma e di identico belato riconosce sempre e
soltanto il figlio suo, e lo nutre. Vidi la pecora, che ovis è detta ab oblatione perché
serviva sin dai primi tempi ai riti sacrificali; la pecora che, come è suo costume, sul
far dell'inverno, cerca l'erba con avidità e si riempie di foraggio prima che i pascoli
siano bruciati dal gelo. E le greggi erano sorvegliate dai cani, così chiamati da canor
a causa del loro latrato. Animale perfetto tra gli altri, con doti superiori di acutezza, il
cane riconosce il proprio padrone, ed è addestrato alla caccia alle fiere nei boschi,

alla guardia delle greggi contro i lupi, protegge la casa e i piccoli del padrone suo, e
talora in tale funzione di difesa viene ucciso. Il re Garamante, che era stato tradotto in
prigionia dai suoi nemici, era stato riportato in patria da una muta di duecento cani
che si fecero strada in mezzo alle schiere avversarie; il cane di Giasone Licio, dopo la
morte del padrone, continuò a rifiutare cibo sino a morire d'inedia; quello del re
Lisimaco si gettò sul rogo del proprio padrone per morire con lui. Il cane ha il potere
di risanare le ferite lambendole con la lingua e la lingua dei suoi cuccioli può guarire
le lesioni intestinali. Per natura è solito utilizzare due volte lo stesso cibo, dopo
averlo vomitato. Sobrietà che è simbolo di perfezione di spirito, così come il potere
taumaturgico della sua lingua è simbolo della purificazione dei peccati ottenuta
attraverso la confessione e la penitenza. Ma che il cane ritorni a ciò che ha vomitato è
anche segno che, dopo la confessione, si ritorna agli stessi peccati di prima, e questa
moralità mi fu assai utile quel mattino per ammonire il mio cuore, mentre ammiravo
le meraviglie della natura.
Frattanto il mio passo mi portava alle stalle dei buoi, che stavano uscendo in
quantità guidati dai loro bovari. Mi parvero subito quali erano e sono, simboli di
amicizia e bontà, perché ogni bue sul lavoro si volge a cercare il proprio compagno
di aratro, se per caso esso in quel momento sia assente, e a esso si rivolge con
affettuosi muggiti. I buoi imparano ubbidienti a ritornare da soli alla stalla quando
piove, e quando si riparano alla greppia allungano continuamente il capo per
guardare fuori se il maltempo sia cessato, perché ambiscono di ritornare al lavoro. E
coi buoi uscivano in quel momento dalle stalle i vitellini che, femmine e maschi,
traggono il loro nome dalla parola viriditas o anche da virgo, perché a quella età essi
sono ancora freschi, giovani e casti, e male avevo fatto e facevo, mi dissi, a vedere
nelle loro movenze graziose una immagine della fanciulla non casta. A queste cose
pensai, riappacificato col mondo e con me stesso, osservando il gaio lavoro dell'ora
mattutina. E non pensai più alla fanciulla, ovvero mi sforzai di trasformare l'ardore
che provavo per essa in un senso di interiore gaiezza e di pace devota. Mi dissi che il
mondo era buono, e ammirevole. Che la bontà di Dio è manifestata anche dalle bestie
più orride, come spiega Onorio Augustoduniense. E' vero, ci sono serpenti così
grandi che divorano i cervi e nuotano attraverso l'oceano, vi è la bestia cenocroca dal
corpo d'asino, le corna di stambecco, il petto e le fauci di leone, il piede di cavallo ma
bisolco come quello del bue, un taglio della bocca che arriva sino alle orecchie, la
voce quasi umana e al posto dei denti un solo solido osso. E vi è la bestia manticora,
dal volto d'uomo, un triplice ordine di denti, il corpo di leone, la coda di scorpione,
gli occhi glauchi, il colore di sangue e la voce simile al sibilo dei serpenti, ghiotta di
carne umana. E vi son mostri con otto dita per piede, e musi di lupo, unghie adunche,
pelle di pecora e latrato di cane, che diventano neri anziché bianchi con la vecchiaia,
e di molto eccedono la nostra età. E vi sono creature con occhi sugli omeri e due fori
sul petto in luogo di narici, perché mancano del capo, e altre ancora che abitano
lungo il fiume Gange, che vivono solo dell'odore di un certo pomo, e quando se ne
allontanano, muoiono. Ma anche tutte queste bestie immonde cantano nella loro
varietà le lodi del Creatore e la sua saggezza, come il cane, il bue, la pecora, l'agnello
e la lince. Come è grande, mi dissi allora, ripetendo le parole di Vincenzo

Belovacense, la più umile bellezza di questo mondo, e come piacevole è per l'occhio
della ragione il considerare attentamente non solo i modi e i numeri e gli ordini delle
cose, così decorosamente stabiliti per tutto l'universo, ma anche il volgere dei tempi
che incessantemente si dipanano attraverso successioni e cadute, segnati dalla morte
di ciò che è nato. Confesso, da quel peccatore che sono, con l'anima da poco ancora
prigioniera della carne, che fui mosso allora da spirituale dolcezza verso il creatore e
la regola di questo mondo, e ammirai con gioiosa venerazione la grandezza e la
stabilità del creato.
In questa buona disposizione di spirito mi trovò il mio maestro quando,
trascinato dai miei piedi e senza rendermene conto, compiuto quasi il periplo
dell'abbazia, mi ritrovai dove ci eravamo lasciati due ore innanzi. Lì stava
Guglielmo, e quanto mi disse mi distrasse dei miei pensieri e mi volse di nuovo la
mente ai tenebrosi misteri dell'abbazia.
Guglielmo pareva molto contento. Aveva in mano il foglio di Venanzio, che
finalmente aveva decifrato. Andammo nella sua cella, lontano da orecchie indiscrete,
ed egli mi tradusse quello che aveva letto. Dopo la frase in alfabeto zodiacale
(secretum finis Africae manus supra idolum age primum et septimum de quatuor),
ecco cosa diceva il testo greco:
«Il veleno tremendo che dà la purificazione...
L'arma migliore per distruggere il nemico...
Usa le persone umili vili e brutte, trai piacere dal loro difetto...
Non debbono morire... Non nelle case dei nobili e dei potenti ma dai villaggi dei contadini,
dopo abbondante pasto e libagioni... Corpi tozzi, visi deformi.
Stuprano vergini e giacciono con meretrici, non malvagi, senza timore.
Una verità diversa, una diversa immagine della verità...
I venerandi fichi.
La pietra svergognata rotola per la pianura... Sotto gli occhi.
Bisogna ingannare e sorprendere ingannando, dire le cose all'opposto di quanto si credeva,
dire una cosa e intenderne un'altra.
A essi le cicale canteranno da terra.»

Niente altro. A mio giudizio, troppo poco, quasi nulla. Sembravano le
farneticazioni di un demente, e lo dissi a Guglielmo.
“Potrebbe darsi. E appare senz'altro più demente di quanto non fosse a causa
della mia traduzione. Conosco il greco abbastanza approssimativamente. E tuttavia,
posto che Venanzio fosse pazzo, o fosse pazzo l'autore del libro, questo non ci
direbbe perché tante persone, e non tutte pazze, si sono date da fare, prima per
nascondere il libro e poi per recuperarlo...”
“Ma le cose che sono scritte qui, provengono dal libro misterioso?”
“Si tratta senz'altro di cose scritte da Venanzio. Lo vedi anche tu, non si tratta
di una pergamena antica. E devono essere appunti presi leggendo il libro, altrimenti
Venanzio non avrebbe scritto in greco. Egli ha certamente ricopiato, abbreviandole,
delle frasi che ha trovato sul volume sottratto al finis Africae. Lo ha portato nello
scriptorium e ha iniziato a leggerlo, annotando ciò che gli pareva degno di nota. Poi è

accaduto qualcosa. O si è sentito male, o ha udito qualcuno salire. Allora ha riposto il
libro, con gli appunti, sotto al suo tavolo, probabilmente ripromettendosi di
riprenderlo la sera dopo. In ogni caso è solo partendo da questo foglio che potremo
ricostruire la natura del libro misterioso, ed è solo dalla natura di quel libro che sarà
possibile inferire la natura dell'omicida. Perché in ogni delitto commesso per
possedere un oggetto, la natura dell'oggetto dovrebbe fornirci una idea sia pur pallida
della natura dell'assassino. Se si uccide per un pugno d'oro, l'assassino sarà persona
avida, se per un libro, l'assassino sarà ansioso di custodire per sé i segreti di quel
libro. Occorre dunque sapere cosa dice il libro che noi non abbiamo.”
“E voi sarete in grado, da queste poche righe, di capire di quale libro si tratta?”
“Caro Adso, queste sembrano le parole di un testo sacro, il cui significato va al
di là della lettera. Leggendole stamattina, dopo che avevamo parlato con il cellario,
mi ha colpito il fatto che anche qui si fa cenno ai semplici e ai contadini, come
portatori di una verità diversa da quella dei saggi. Il cellario ha lasciato capire che
qualche strana complicità lo legava a Malachia. Che Malachia avesse nascosto
qualche pericoloso testo ereticale che Remigio gli aveva consegnato? Allora
Venanzio avrebbe letto e annotato qualche misteriosa istruzione concernente una
comunità di uomini rozzi e vili in rivolta contro tutto e tutti. Ma...”
“Ma?”
“Ma due fatti stanno contro questa mia ipotesi. L'uno è che Venanzio non
pareva interessato a tali questioni: era un traduttore di testi greci, non un predicatore
di eresie... L'altro è che frasi come quelle dei fichi, della pietra o delle cicale non
verrebbero spiegate da questa prima ipotesi...”
“Forse sono enigmi con un altro significato,” suggerii.”Oppure avete un'altra
ipotesi?”
“Ce l'ho, ma è ancora confusa. Mi pare, leggendo questa pagina, di avere già
letto alcune di queste parole, e mi tornano alla mente frasi quasi simili che ho visto
altrove. Mi pare anzi che questo foglio parli di qualcosa di cui si è già parlato nei
giorni scorsi... Ma non ricordo cosa. Devo pensarci su. Forse dovrò leggere altri
libri.”
“Come mai? Per sapere cosa dice un libro ne dovete leggere altri?”
“Talora si può fare così. Spesso i libri parlano di altri libri. Spesso un libro
innocuo è come un seme, che fiorirà in un libro pericoloso, o all'inverso, è il frutto
dolce di una radice amara. Non potresti, leggendo Alberto, sapere cosa avrebbe
potuto dire Tommaso? O leggendo Tommaso sapere cosa avesse detto Averroè?”
“E' vero,” dissi ammirato. Sino ad allora avevo pensato che ogni libro parlasse
delle cose, umane o divine, che stanno fuori dai libri. Ora mi avvedevo che non di
rado i libri parlano di libri, ovvero è come si parlassero fra loro. Alla luce di questa
riflessione, la biblioteca mi parve ancora più inquietante. Era dunque il luogo di un
lungo e secolare sussurro, di un dialogo impercettibile tra pergamena e pergamena,
una cosa viva, un ricettacolo di potenze non dominabili da una mente umana, tesoro
di segreti emanati da tante menti, e sopravvissuti alla morte di coloro che li avevano
prodotti, o se ne erano fatti tramite.

“Ma allora,” dissi, “a che serve nascondere i libri, se dai libri palesi si può
risalire a quelli occulti?”
“Sull'arco dei secoli non serve a nulla. Sull'arco degli anni e dei giorni serve a
qualcosa. Vedi infatti come noi ci troviamo smarriti.”
“E quindi una biblioteca non è uno strumento per distribuire la verità, ma per
ritardarne l'apparizione?” chiesi stupito.
“Non sempre e non necessariamente. In questo caso lo è.”

Quarto giorno

Sesta
Dove Adso va a cercar tartufi e trova i minoriti in arrivo,
questi colloquiano a lungo con Guglielmo e Ubertino
e si apprendono cose molto tristi su Giovanni XXII

Dopo queste considerazioni il mio maestro decise di non fare più nulla. Ho già
detto che aveva talvolta di questi momenti di totale mancanza di attività, come se il
ciclo incessante degli astri si fosse arrestato, ed egli con esso e con essi. Così fece
quel mattino. Si distese sul pagliericcio con gli occhi aperti nel vuoto e le mani
incrociate sul petto, muovendo appena le labbra come se recitasse una preghiera, ma
in modo irregolare e senza devozione.
Pensai che pensasse, e risolsi di rispettare la sua meditazione. Tornai nella
corte e vidi che il sole si era affievolito. Da bella e limpida che era, la mattinata
(mentre il giorno stava avviandosi a consumare la sua prima metà) stava diventando
umida e brumosa. Grosse nuvole muovevano da mezzanotte e stavano invadendo la
sommità del pianoro coprendola di una caligine leggera. Pareva nebbia, e forse
nebbia saliva anche da terra, ma a quella altezza era difficile distinguere le brume che
venivano dal basso da quelle che scendevano dall'alto. Si incominciava a distinguere
a fatica la mole degli edifici più lontani.
Vidi Severino che radunava i porcai e alcuni dei loro animali, con allegria. Mi
disse che andavano lungo le falde del monte, e a valle, a cercare i tartufi. Io non
conoscevo ancora quel frutto prelibato del sottobosco che cresceva in quella penisola,
e sembrava tipico delle terre benedettine, vuoi a Norcia - nero - vuoi in quelle terre più bianco e profumato. Severino mi spiegò cosa fosse, e quanto fosse gustoso,
preparato nei modi più vari. E mi disse che era difficilissimo da trovare, perché si
nascondeva sotto la terra, più segreto di un fungo, e gli unici animali capaci di
scovarlo seguendo il loro olfatto erano i porci. Salvo che, come lo trovavano,
volevano divorarselo, e bisognava subito allontanarli e intervenire a dissotterrarlo.
Seppi più avanti che molti gentiluomini non sdegnavano darsi a quella caccia,
seguendo i porci come fossero segugi nobilissimi, e seguiti a loro volta dai servi con
le zappe. Ricordo anzi che più avanti negli anni un signore dei miei paesi sapendo
che conoscevo l'Italia, mi chiese come mai aveva visto laggiù dei signori andare a
pascolare i maiali, e io risi comprendendo che invece andavano in cerca di tartufi. Ma
come io dissi a colui che questi signori ambivano a ritrovare il”tartufo” sotto la terra
per poi mangiarselo, quello capì che io dicessi che cercavano”der Teufel”, ovvero il
diavolo, e si segnò devotamente guardandomi sbalordito. Poi l'equivoco si sciolse e
ne ridemmo entrambi. Tale è la magìa delle umane favelle, che per umano accordo
significano spesso, con suoni eguali, cose diverse.

Incuriosito dai preparativi di Severino risolsi di seguirlo, anche perché
compresi che egli si dava a quella cerca per dimenticare le tristi vicende che
opprimevano tutti; e io pensai che aiutando lui a dimenticare i suoi pensieri avrei
forse, se non scordato, almeno tenuto a freno i miei. Né nascondo, poiché ho deciso
di scrivere sempre e solo la verità, che segretamente mi seduceva l'idea che, disceso a
valle, avrei forse potuto intravvedere qualcuno di cui non dico. Ma a me stesso e
quasi ad alta voce asserii invece che, siccome per quel giorno si attendeva l'arrivo
delle due legazioni, avrei forse potuto avvistarne una.
Man mano che si scendevano i tornanti del monte, l'aria si schiariva; non che
tornasse il sole, ché la parte superiore del cielo era gravata dalle nuvole, ma le cose si
distinguevano nettamente, perché la nebbia rimaneva sopra le nostre teste. Anzi,
scesi che fummo di molto, mi voltai a guardare la cima del monte, e non vidi più
nulla: da metà della salita in avanti, la sommità del colle, il pianoro, l'Edificio, tutto,
scomparivano tra le nubi.
Il mattino del nostro arrivo, quando già eravamo tra i monti, a certi tornanti,
era ancora possibile scorgere, a non più di dieci miglia e forse meno, il mare. Il
nostro viaggio era stato ricco di sorprese, perché d'un tratto ci si trovava come su di
una terrazza montana che dava a picco su golfi bellissimi, e dopo non molto si
penetrava in gole profonde, dove montagne si elevavano tra le montagne, e l'una
ottundeva all'altra la vista della costa lontana, mentre il sole penetrava a fatica in
fondo alle valli. Mai come in quel luogo d'Italia avevo visto così strette e repentine
interpenetrazioni di mare e monti, di litorali e paesaggi alpini, e nel vento che
sibilava tra le gole si poteva intendere l'alterna lotta dei balsami marini e dei gelidi
soffi rupestri.
Quel mattino invece tutto era grigio, e quasi bianco latte, e non v'erano
orizzonti anche quando le gole si aprivano verso le coste lontane. Ma mi attardo in
ricordi di poco interesse ai fini della vicenda che ci affanna, mio paziente lettore.
Così non dirò delle alterne vicende della nostra ricerca dei”derteufel”. E dirò
piuttosto della legazione dei frati minori, che avvistai per primo, correndo subito
verso il monastero per avvertire Guglielmo.
Il mio maestro lasciò che i nuovi arrivati entrassero e fossero salutati
dall'Abate secondo il rito. Poi andò incontro al gruppo e fu una sequenza di abbracci
e di saluti fraterni.
Era già trascorsa l'ora della mensa, ma una tavola era stata imbandita per gli
ospiti e l'Abate ebbe la finezza di lasciarli tra loro, e soli con Guglielmo, sottratti ai
doveri della regola, liberi di nutrirsi e di scambiare al tempo stesso le loro
impressioni: dato che infine si trattava, Dio mi perdoni la sgradita similitudine, come
di un consiglio di guerra, da tenersi al più presto prima che arrivasse l'oste nemica, e
cioè la legazione avignonese.
Inutile dire che i nuovi venuti si incontrarono subito anche con Ubertino, che
tutti salutarono con la sorpresa, la gioia e la venerazione che erano dovute e alla sua
lunga assenza, e ai timori che avevano circondato la sua scomparsa, e alle qualità di
quel coraggioso guerriero che da decenni aveva già combattuto la loro stessa
battaglia.

Dei frati che componevano il gruppo dirò poi parlando della riunione del
giorno dopo. Anche perché io parlai pochissimo con loro, preso come ero dal
consiglio a tre che si stabilì immantinenti tra Guglielmo, Ubertino e Michele da
Cesena.
Michele doveva essere un ben strano uomo: ardentissimo nella sua passione
francescana (aveva talora i gesti, gli accenti di Ubertino nei suoi momenti di
rapimento mistico); molto umano e gioviale nella sua terrestre natura di uomo delle
Romagne, capace di apprezzare la buona tavola e felice di ritrovarsi con gli amici;
sottile ed evasivo, di colpo diventando accorto e abile come una volpe, sornione
come una talpa, quando si sfioravano problemi di rapporti tra i potenti; capace di
grandi risate, di fervide tensioni, di eloquenti silenzi, abile nel distogliere lo sguardo
dall'interlocutore quando la domanda di quello richiedeva di mascherare, con la
distrazione, il rifiuto della risposta.
Di lui ho già detto qualcosa nelle pagine precedenti, ed erano cose che avevo
sentito dire, forse da persone a cui erano state dette. Ora invece capivo meglio molti
dei suoi atteggiamenti contraddittori e dei repentini mutamenti di disegno politico
con cui negli ultimi anni aveva stupito i suoi stessi amici e seguaci. Ministro generale
dell'ordine dei frati minori, era in principio l'erede di san Francesco, di fatto l'erede
dei suoi interpreti: doveva competere con la santità e la saggezza di un predecessore
come Bonaventura da Bagnoregio, doveva garantire il rispetto della regola ma al
tempo stesso le fortune dell'ordine, così potente e vasto, doveva prestare orecchio alle
corti e alle magistrature cittadine da cui l'ordine traeva, sia pure sotto forma di
elemosine, doni e lasciti, motivo di prosperità e ricchezza; e doveva nel contempo
badare che il bisogno di penitenza non trascinasse fuori dall'ordine gli spirituali più
accesi, disciogliendo quella splendida comunità, di cui era a capo, in una
costellazione di bande d'eretici. Doveva piacere al papa, all'impero, ai frati di povera
vita, a san Francesco che certo lo sorvegliava dal cielo, al popolo cristiano che lo
sorvegliava da terra. Quando Giovanni aveva condannato tutti gli spirituali come
eretici, Michele non aveva esitato a consegnargli cinque tra i più riottosi frati di
Provenza, lasciando che il pontefice li mandasse al rogo. Ma avvertendo (e non
doveva essere stata estranea l'azione di Ubertino) che molti nell'ordine
simpatizzavano per i seguaci della semplicità evangelica, aveva appunto agito in
modo che il capitolo di Perugia, quattro anni dopo, facesse proprie le istanze dei
bruciati. Naturalmente cercando di riassorbire un bisogno, che poteva essere
ereticale, nei modi e nelle istituzioni dell'ordine, e volendo che ciò che l'ordine ora
voleva fosse voluto anche dal papa. Ma, mentre attendeva di convincere il papa,
senza il cui consenso non avrebbe voluto procedere, non aveva disdegnato di
accettare i favori dell'imperatore e dei teologi imperiali. Ancora due anni prima del
giorno in cui lo vidi aveva ingiunto ai suoi frati, nel capitolo generale di Lione, di
parlare della persona del papa solo con moderazione e rispetto (e questo pochi mesi
dopo che il papa aveva parlato dei minoriti protestando contro”i loro latrati, i loro
errori e le loro insanie”). Ma ora era a tavola, amicissimo, con persone che del papa
parlavano con rispetto meno che nullo.

Del resto ho già detto. Giovanni lo voleva ad Avignone, egli voleva e non
voleva andare, e l'incontro del giorno dopo avrebbe dovuto decidere sui modi e sulle
garanzie di un viaggio che non avrebbe dovuto apparire come un atto di
sottomissione ma neppure come un atto di sfida. Non credo che Michele avesse mai
incontrato di persona Giovanni, almeno da che era papa. In ogni caso non lo vedeva
da tempo, e i suoi amici si affrettavano a dipingergli a tinte molto scure la figura di
quel simoniaco.
“Una cosa dovrai imparare,” gli diceva Guglielmo,”a non fidarti dei suoi
giuramenti, che egli mantiene sempre alla lettera, violandoli nella sostanza.”
“Tutti sanno,” diceva Ubertino,”cosa accadde ai tempi della sua elezione...”
“Non la chiamerei elezione, bensì imposizione!” intervenne un commensale,
che sentii poi chiamare come Ugo da Novocastro, dall'accento affine a quello del mio
maestro.”Intanto già la morte di Clemente V non è mai stata molto chiara. Il re non
gli aveva più perdonato di aver promesso di processare la memoria di Bonifacio VIII,
e poi di aver fatto di tutto per non sconfessare il suo predecessore. Come sia morto a
Carpentras, nessuno sa bene. Fatto sta che quando i cardinali convengono a
Carpentras per il conclave, il nuovo papa non viene fuori, perché (e giustamente) la
disputa si sposta sulla scelta tra Avignone e Roma. Non so bene cosa sia successo in
quei giorni, un massacro mi dicono, coi cardinali minacciati dal nipote del papa
morto, i loro servi trucidati, il palazzo dato alle fiamme, i cardinali che si appellano
al re, questi che dice che non ha mai voluto che il papa disertasse Roma, che
pazientino, e facciano una buona scelta... Poi Filippo il Bello muore, anche lui Dio sa
come...”
“O lo sa il diavolo,” disse segnandosi, imitato da tutti, Ubertino.
“O lo sa il diavolo,” ammise Ugo con un sogghigno.”Insomma, succede un
altro re, sopravvive diciotto mesi, muore, muore in pochi giorni anche il suo erede
appena nato, suo fratello il reggente prende il trono...”
“Ed è proprio questo Filippo V che, quando era ancora conte di Poitiers, aveva
rimesso insieme i cardinali che fuggivano da Carpentras,” disse Michele.
“Infatti,” continuò Ugo, “li rimette in conclave a Lione nel convento dei
domenicani, giurando di difendere la loro incolumità e di non tenerli prigionieri. Però
appena quelli si mettono alla sua mercé, non solo li fa rinchiudere a chiave (che
sarebbe poi la giusta usanza) ma gli diminuisce i cibi di giorno in giorno sino a che
non abbiano preso una decisione. E a ciascuno promette di sostenerlo nelle sue
pretese al soglio. Quando poi prende il trono, i cardinali, stanchi di essere prigionieri
da due anni, per timore di rimanere lì anche tutta la vita, mangiando malissimo,
accettano tutto, i ghiottoni, mettendo sulla cattedra di Pietro quello gnomo
ultrasettantenne...”
“Gnomo certo sì,” rise Ubertino,”e di aspetto tisicuzzo, ma più robusto e più
astuto di quanto si credesse!”
“Figlio di calzolaio,” bofonchiò uno dei legati.
“Cristo era figlio di falegname!” lo rampognò Ubertino.”Non è questo il fatto.
E' un uomo colto, ha studiato legge a Montpellier e medicina a Parigi, ha saputo
coltivare le sue amicizie nei modi più acconci per avere e i seggi episcopali e il

cappello cardinalizio quando gli pareva opportuno, e quando è stato consigliere di
Roberto il Savio a Napoli ha sbalordito molti per il suo acume. E come vescovo di
Avignone ha dato tutti i consigli giusti (giusti, dico, ai fini di quella squallida
impresa) a Filippo il Bello per rovinare i Templari. E dopo l'elezione è riuscito a
sfuggire a un complotto di cardinali che volevano ucciderlo... Ma non è di questo che
volevo dire, parlavo della sua abilità nel tradire i giuramenti senza poter essere
incolpato di spergiuro. Quando fu eletto, e per essere eletto, ha promesso al cardinale
Orsini che avrebbe riportato il seggio pontificio a Roma, e ha giurato sull'ostia
consacrata che se non avesse mantenuto la sua promessa non sarebbe mai più salito
su di un cavallo o su di un mulo. Ebbene sapete cosa ha fatto quella volpe? Quando si
è fatto incoronare a Lione (contro la volontà del re, che voleva che la cerimonia
avvenisse ad Avignone) ha viaggiato poi da Lione ad Avignone in battello!”
I frati risero tutti. Il papa era uno spergiuro, ma non gli si poteva negare un
certo ingegno.
“E' uno spudorato,” commentò Guglielmo.”Ugo non ha detto che non tentò
neppure di nascondere la sua mala fede? Non mi hai raccontato tu Ubertino di ciò che
ha detto all'Orsini il giorno del suo arrivo ad Avignone?”
“Certo,” disse Ubertino,”gli disse che il cielo di Francia era così bello che non
vedeva perché dovesse mettere piede in una città piena di rovine come Roma. E che
siccome il papa, come Pietro, aveva il potere di legare e di sciogliere, lui questo
potere ora esercitava, e decideva di rimanere lì dove era e dove stava così bene. E
come l'Orsini cercò di ricordargli che il suo dovere era di vivere sul colle vaticano, lo
richiamò seccamente all'obbedienza, e troncò la discussione. Ma non è finita la storia
del giuramento. Quando scese dal battello avrebbe dovuto montare una cavalla
bianca, seguito dai cardinali su cavalli neri, come vuole la tradizione. E invece è
andato a piedi al palazzo episcopale. Né mi risulta che davvero sia mai più montato a
cavallo. E da quest'uomo, Michele, tu ti attendi che tenga fede alle garanzie che ti
darà?”
Michele stette a lungo in silenzio. Poi disse: “Posso capire il desiderio del papa
di rimanere ad Avignone, e non lo discuto. Ma lui non potrà discutere il nostro
desiderio di povertà e la nostra interpretazione dell'esempio di Cristo.”
«Non essere ingenuo, Michele,» intervenne Guglielmo, «il vostro, il nostro
desiderio, fa apparire in una luce sinistra il suo. Devi renderti conto che da secoli non
era mai asceso sul trono pontifico un uomo più avido. Le meretrici di Babilonia
contro cui tuonava un tempo il nostro Ubertino, i papi corrotti di cui parlavano i poeti
del tuo paese come quell'Alighieri, erano agnelli mansueti e sobrii in confronto di
Giovanni. E' una gazza ladra, un usuraio ebreo, ad Avignone si fanno più traffici che
a Firenze! Ho saputo della ignobile transazione col nipote di Clemente, Bertrand de
Goth, quello del massacro di Carpentras (in cui tra l'altro i cardinali furono alleggeriti
di tutti i loro gioielli): costui aveva messo le mani sul tesoro dello zio, che non era da
poco, e a Giovanni non era sfuggito nulla di ciò che aveva rubato (nella Cum
venerabiles elenca con precisione le monete, i vasi d'oro e d'argento, i libri, i tappeti,
le pietre preziose, gli ornamenti...). Giovanni però finse di ignorare che Bertrand
aveva messo le mani su più di un milione e mezzo di fiorini d'oro durante il sacco di

Carpentras, e discusse di altri trentamila fiorini, che Bertrand confessava di aver
avuto dallo zio per «un proposito pio», e cioè per una crociata. Si stabilì che Bertrand
avrebbe trattenuto metà della somma per la crociata e l'altra metà sarebbe andata al
soglio pontificio. Poi Bertrand non fece mai la crociata, o almeno non l'ha ancora
fatta, e il papa non ha visto un fiorino...»
“Non è poi così abile, allora,” osservò Michele.
“E' l'unica volta che si è fatto giocare in materia di danaro,” disse
Ubertino.”Devi sapere bene con che razza di mercante tu abbia a che fare. In tutti gli
altri casi ha mostrato una abilità diabolica nel raccogliere danaro. E' un re Mida,
quello che tocca diventa oro che affluisce nelle casse di Avignone. Ogni volta che
sono entrato nei suoi appartamenti ho trovato banchieri, cambiatori di moneta, e
tavole cariche d'oro, e chierici che contavano e impilavano fiorini gli uni sugli altri...
E vedrai che palazzo si è fatto costruire, con ricchezze che un tempo si attribuivano
solo all'imperatore di Bisanzio o al Gran Cane dei tartari. E adesso capisci perché ha
emanato tutte quelle bolle contro l'idea della povertà. Ma lo sai che ha spinto i
domenicani, in odio al nostro ordine, a scolpire statue di Cristo con la corona reale, la
tunica di porpora e d'oro e calzari sontuosi? Ad Avignone sono stati esposti crocifissi
con Gesù inchiodato per una sola mano, mentre con l'altra tocca una borsa appesa
alla sua cintura, per indicare che Egli autorizza l'uso del danaro per fini di
religione...”
“Oh lo spudorato!” esclamò Michele.”Ma questa è pura bestemmia!”
“Ha aggiunto,” continuò Guglielmo,”una terza corona alla tiara papale, non è
vero Ubertino?”
“Certo. All'inizio del millennio papa Ildebrando ne aveva assunta una, con la
scritta Corona regni de manu Dei, l'infame Bonifacio ne aveva aggiunta di recente
una seconda, scrivendovi Diadema imperii de manu Petri, e Giovanni non ha fatto
altro che perfezionare il simbolo: tre corone, il potere spirituale, quello temporale e
quello ecclesiastico. Un simbolo dei re persiani, un simbolo pagano...”
C'era un frate che sino ad allora era rimasto in silenzio, occupato con molta
devozione a ingoiare i buoni cibi che l'Abate aveva fatto portare in tavola. Porgeva
un orecchio distratto ai vari discorsi, emettendo ogni tanto un riso sarcastico
all'indirizzo del pontefice, o un grugnito di approvazione alle interiezioni di sdegno
dei commensali. Ma per il resto badava a pulirsi il mento dei sughi e dei pezzi di
carne che lasciava cadere dalla bocca sdentata ma vorace, e le uniche volte che aveva
rivolto la parola a uno dei suoi vicini era stato per lodare la bontà di una qualche
leccornia. Seppi poi che era messer Girolamo, quel vescovo di Caffa che Ubertino
giorni prima credeva ormai defunto (e debbo dire che quell'idea che fosse morto da
due anni circolò come notizia vera per tutta la cristianità per molto tempo, perché
l'udii anche dopo; e in effetti morì pochi mesi dopo quel nostro incontro, e continuo a
pensare che fosse deceduto per la gran rabbia che la riunione del giorno dopo gli
avrebbe messo in corpo, che quasi avrei creduto schiattasse subito e
immediatamente, tanto era fragile di corpo e bilioso di umore).
S'intromise a quel punto nel discorso, parlando con la bocca piena: “E poi
sapete che l'infame ha elaborato una costituzione sulle taxae sacrae poenitentiariae

dove specula sui peccati dei religiosi per trarne altro danaro. Se un ecclesiastico
commette peccato carnale, con una monaca, con una parente, o anche con una donna
qualsiasi (perché succede anche questo!) potrà essere assolto solo pagando
sessantasette lire d'oro e dodici soldi. E se commette bestialità, saranno più di
duecento lire, ma se l'ha commessa solo con fanciulli o animali, e non con femmine,
la ammenda sarà ridotta di cento lire. E una monaca che si sia data a molti uomini,
sia insieme che in momenti diversi, fuori o dentro il convento, e poi vuole diventare
abbadessa, dovrà pagare centotrentun lire d'oro e quindici soldi...”
“Andiamo messer Girolamo,” protestò Ubertino,”sapete quanto poco ami il
papa, ma su questo devo difenderlo! E' una calunnia messa in giro ad Avignone, non
ho mai visto questa costituzione!”
“C'è,” affermò vigorosamente Girolamo.”Neppure io l'ho vista, ma c'è.”
Ubertino scosse la testa e gli altri tacquero. Mi avvidi che erano abituati a non
prendere troppo sul serio messer Girolamo, che l'altro giorno Guglielmo aveva
definito uno sciocco. Guglielmo in ogni caso cercò di riprendere la conversazione:
“In ogni caso, vero o falso che sia, questa voce ci dice di quale sia il clima morale di
Avignone, dove chiunque, sfruttati e sfruttatori, sanno di vivere più in un mercato
che nella corte di un rappresentante di Cristo. Quando Giovanni è salito in trono si
parlava di un tesoro di settantamila fiorini d'oro, e ora c'è chi dice che ne abbia
ammassati più di dieci milioni.”
“E' vero,” disse Ubertino.”Michele, Michele, non sai che vergogne ho dovuto
vedere ad Avignone!”
“Cerchiamo di essere onesti,” disse Michele.”Sappiamo che anche i nostri
hanno commesso degli eccessi. Ho avuto notizie di francescani che attaccavano in
armi i conventi domenicani e denudavano i frati nemici per imporre loro la povertà...
E' per questo che non osai oppormi a Giovanni ai tempi dei casi di Provenza... Voglio
addivenire con lui a un accordo, non umilierò il suo orgoglio, gli chiederò solo che
non umilii la nostra umiltà. Non gli parlerò di danaro, gli chiederò solo di consentire
con una sana interpretazione delle scritture. E questo dovremo fare coi legati suoi,
domani. Alla fin fine sono uomini di teologia, e non tutti saranno rapaci come
Giovanni. Quando degli uomini saggi avranno deliberato su un'interpretazione
scritturale, egli non potrà...”
“Egli?” interruppe Ubertino.”Ma tu non conosci ancora le sue follie in campo
teologico. Egli vuole legare davvero tutto di sua mano, in cielo e in terra. In terra
abbiamo visto cosa fa. Quanto al cielo... Ebbene, egli non ha ancora espresso le idee
che ti dico, non pubblicamente almeno, ma io so di certo che ne ha mormorato coi
suoi fidi. Egli sta elaborando alcune proposizioni folli, se non perverse, che
cambierebbero la sostanza stessa della dottrina, e toglierebbero ogni forza alla nostra
predicazione!”
“Quali?” domandarono molti.
“Chiedete a Berengario, egli lo sa, me ne aveva parlato lui.” Ubertino si era
rivolto a Berengario Talloni, che era stato negli anni scorsi uno dei più decisi
avversari del pontefice nella sua stessa corte. Venuto da Avignone, si era da due

giorni ricongiunto col gruppo degli altri francescani e con loro era arrivato
all'abbazia.
“E' una storia oscura e quasi incredibile,” disse Berengario.”Pare dunque che
Giovanni abbia in mente di sostenere che i giusti non godranno della visione
beatifica sino a dopo il Giudizio. E' da tempo che sta riflettendo sul versetto nove del
capitolo sesto dell'Apocalisse, là dove si parla dell'apertura del quinto sigillo: dove
appaiono sotto l'altare quelli che sono stati uccisi per testimoniare la parola di Dio e
chiedono giustizia. A ciascuno viene data una veste bianca dicendo loro di pazientare
ancora un poco... Segno, ne argomenta Giovanni, che essi non potranno vedere Dio
nella sua essenza se non al compimento del giudizio finale.”
“Ma a chi ha detto queste cose?” domandò Michele esterrefatto.
“Sinora a pochi intimi, ma la voce si è diffusa, dicono che stia preparando un
intervento aperto, non subito, forse tra qualche anno, sta consultandosi coi suoi
teologi...”
“Ah ah!” ghignò Girolamo masticando.
“Non solo, sembra che voglia andare oltre e sostenere che neppure l'inferno
sarà aperto prima di quel giorno... Nemmeno per i demoni.”
“Gesù Signore aiutaci!” esclamò Girolamo.”E cosa racconteremo allora ai
peccatori se non possiamo minacciarli di un inferno immediato, subito appena
morti!?”
“Siamo nelle mani di un pazzo,” disse Ubertino.”Ma non capisco perché voglia
sostenere queste cose...”
“Va in fumo tutta la dottrina delle indulgenze,” lamentò Girolamo,”e neppure
lui potrà più venderne. Perché un prete che ha peccato di bestialità deve pagare tante
lire d'oro per evitare un castigo tanto remoto?”
“Non tanto remoto,” disse con forza Ubertino,”i tempi sono vicini!”
“Lo sai tu caro fratello, ma i semplici non lo sanno. Ecco come stanno le
cose!” gridò Girolamo che non aveva più l'aria di godere del proprio cibo.”Che idea
nefasta, gliela devono aver messa in capo questi frati predicatori... Ah!” e scosse il
capo.
“Ma perché?” ripeté Michele da Cesena.
“Non credo ci sia una ragione,” disse Guglielmo.”E' una prova che egli si
concede, un atto d'orgoglio. Vuole essere veramente colui che decide per il cielo e
per la terra. Sapevo di queste mormorazioni, me lo aveva scritto Guglielmo di
Occam. Vedremo alla fine se la spunterà il papa o la spunteranno i teologi, la voce
tutta della chiesa, i desideri stessi del popolo di Dio, i vescovi...”
“Oh, su materie dottrinali egli potrà piegare anche i teologi,” disse triste
Michele.
“Non è detto,” rispose Guglielmo.”Viviamo in tempi in cui i sapienti di cose
divine non hanno timore a proclamare che il papa sia un eretico. I sapienti di cose
divine sono a loro modo la voce del popolo cristiano. Contro cui neppure il papa
potrà ormai andare.”

“Peggio, peggio ancora,” mormorò Michele spaventato.”Da un lato un papa
folle, dall'altro il popolo di Dio che, sia pure per bocca dei suoi teologi, pretenderà tra
poco di interpretare liberamente le scritture...”
“Perché, cosa avete fatto voi di diverso a Perugia?” domandò Guglielmo.
Michele si scosse come punto sul vivo: “Per questo voglio incontrare il papa.
Nulla noi possiamo su cui anch'egli non concordi.”
“Vedremo, vedremo,” disse Guglielmo in modo enigmatico.
Il mio maestro era davvero molto acuto. Come faceva a prevedere che Michele
stesso avrebbe poi deciso di appoggiarsi ai teologi dell'impero e al popolo per
condannare il papa? Come faceva a prevedere che, quando quattro anni dopo
Giovanni avrebbe enunciato per la prima volta la sua incredibile dottrina, ci sarebbe
stata una sollevazione da parte di tutta la cristianità? Se la visione beatifica era tanto
ritardata, come avrebbero potuto i defunti intercedere per i viventi? E dove sarebbe
finito il culto dei santi? Proprio i minoriti avrebbero iniziato le ostilità condannando
il papa, e Guglielmo di Occam sarebbe stato in prima fila, severo e implacabile nelle
sue argomentazioni. La lotta sarebbe durata per tre anni, sinché Giovanni, giunto
vicino alla morte, avrebbe fatto parziale ammenda. Lo udii descrivere anni dopo,
come apparve nel concistoro del dicembre 1334, più piccolo di quanto fosse mai
apparso sino ad allora, rinsecchito dall'età, novantenne e moribondo, pallido in viso,
e avrebbe detto (la volpe, così abile nel giocare sulle parole non solo per violare i
propri giuramenti ma anche per rinnegare le proprie ostinazioni): “Noi confessiamo e
crediamo che le anime separate dal corpo e completamente purificate siano in cielo,
in paradiso con gli angeli, e con Gesù Cristo, e che esse vedano Dio nella sua divina
essenza, chiaramente e faccia a faccia...” e poi con una pausa, nessuno seppe mai se
dovuta alla difficoltà del respiro o alla volontà perversa di sottolineare l'ultima
clausola come avversativa,”nella misura in cui lo stato e la condizione dell'anima
separata lo permetta.” La mattina dopo, era di domenica, si fece mettere su una sedia
allungata e dal dorso reclinato, accolse il bacio della mano dai suoi cardinali, e morì.
Ma nuovamente divago, e racconto altre cose da quelle che dovrei raccontare.
Anche perché in fondo, il resto di quella conversazione a tavola non aggiunge molto
alla comprensione delle vicende di cui narro. I minoriti si accordarono sul contegno
da tenere per il giorno dopo. Valutarono uno per uno i loro avversari. Commentarono
con preoccupazione la notizia, data da Guglielmo, dell'arrivo di Bernardo Gui. E
ancora più il fatto che a presiedere la legazione avignonese sarebbe stato il cardinal
Bertrando del Poggetto. Due inquisitori erano troppi: segno che si voleva usare
contro i minoriti l'argomento dell'eresia.
“Tanto peggio,” disse Guglielmo,”noi tratteremo da eretici loro.”
“No, no,” disse Michele, “procediamo con cautela, non dobbiamo
compromettere alcun accordo possibile.”
“Per quanto riesco a pensare,” disse Guglielmo,”pur avendo lavorato per la
realizzazione di questo incontro, e tu lo sai Michele, io non credo che gli avignonesi
vengano qui per trarne alcun risultato positivo. Giovanni ti vuole ad Avignone solo e
non garantito. Ma l'incontro avrà almeno una funzione, di farti capire questo. Sarebbe
stato peggio se tu fossi andato prima di avere questa esperienza.”

“Così tu ti sei dato da fare, e per molti mesi, per realizzare una cosa che credi
inutile,” disse amaramente Michele.
“Mi era stato richiesto, e da te e dall'imperatore,” disse Guglielmo.”E infine,
non è mai inutile conoscere meglio i propri nemici.”
A quel punto vennero ad avvertirci che stava entrando entro le mura la seconda
delegazione. I minoriti si alzarono e andarono incontro agli uomini del papa.

Quarto giorno

Nona
Dove arrivano il cardinale del Poggetto, Bernardo Gui e gli
altri uomini di Avignone, e poi ciascuno fa cose diverse

Uomini che già si conoscevano da tempo, uomini che senza conoscersi
avevano udito parlare l'uno dell'altro, si salutavano nella corte con apparente
mansuetudine. Al fianco dell'Abate il cardinal Bertrando del Poggetto si muoveva
come chi abbia familiarità col potere, quasi che fosse un secondo pontefice egli
stesso, e distribuiva a tutti, specie ai minoriti, cordiali sorrisi, auspicando mirabili
intese dall'incontro del giorno dopo, e recando esplicitamente i voti di pace e bene
(usò intenzionalmente questa espressione cara ai francescani) da parte di Giovanni
XXII.
“Bravo, bravo,” disse a me, quando Guglielmo ebbe la bontà di presentarmi
come suo scrivano e discepolo. Poi mi chiese se conoscessi Bologna e me ne lodò la
bellezza, il buon cibo e la splendida università, invitandomi a visitarla, invece di
tornare un giorno, mi disse, tra quelle mie genti tedesche che stavano facendo tanto
soffrire il nostro signor papa. Poi mi porse l'anello da baciare mentre già volgeva il
suo sorriso verso qualcun altro.
D'altra parte la mia attenzione si rivolse subito al personaggio di cui più avevo
udito parlare in quei giorni: Bernardo Gui, come lo chiamavano i francesi, o
Bernardo Guidoni o Bernardo Guido come lo chiamavano altrove.
Era un domenicano di circa settant'anni, esile ma diritto nella figura. Mi
colpirono i suoi occhi grigi, freddi, capaci di fissare senza espressione, e che molte
volte avrei visto invece balenare di lampi equivoci, abile sia nel celare pensieri e
passioni che nell'esprimerli a bella posta.
Nello scambio generale dei saluti, non fu come gli altri affettuoso o cordiale,
ma sempre e appena appena cortese. Quando vide Ubertino, che già conosceva, fu
con lui molto deferente, ma lo fissò in modo tale da indurre in me un brivido di
inquietudine. Quando salutò Michele da Cesena ebbe un sorriso difficile da decifrare,
e mormorò senza calore: “Lassù vi si attende da molto tempo”, frase in cui non
riuscii a cogliere né un cenno d'ansia, né un'ombra di ironia, né un'ingiunzione, né
peraltro una sfumatura di interesse. Si incontrò con Guglielmo, e come apprese chi
era lo guardò con educata ostilità: ma non perché il volto tradisse i suoi sentimenti
segreti, ne ero certo (anche se ero incerto se egli mai nutrisse sentimento alcuno), ma
perché certamente voleva che Guglielmo lo sentisse ostile. Guglielmo ricambiò la
sua ostilità sorridendogli in modo esageratamente cordiale e dicendogli: “Da tempo
desideravo conoscere un uomo la cui fama mi è stata di lezione e di monito per tante
importanti decisioni che hanno ispirato la mia vita.” Sentenza senz'altro elogiativa e

quasi adulatoria per chi non sapesse, come invece Bernardo sapeva bene, che una
delle decisioni più importanti della vita di Guglielmo era stata quella di abbandonare
il mestiere dell'inquisitore. Ne trassi l'impressione che, se Guglielmo avrebbe visto
volentieri Bernardo in qualche segreta imperiale, Bernardo certamente avrebbe visto
con favore Guglielmo colto da morte accidentale e subitanea; e siccome Bernardo
aveva al proprio comando in quei giorni uomini d'arme, temetti per la vita del mio
buon maestro.
Bernardo doveva già essere stato informato dall'Abate circa i delitti commessi
all'abbazia. Infatti, fingendo di non raccogliere il veleno contenuto nella frase di
Guglielmo, gli disse: “Pare che in questi giorni, per richiesta dell'Abate, e per
assolvere il compito affidatomi ai termini dell'accordo che ci vede qui riuniti, dovrò
occuparmi di vicende tristissime in cui si avverte il pestifero odore del demonio. Ve
ne parlo perché so che in tempi lontani, in cui mi sareste stato più vicino, anche voi
accanto a me - e a quelli come me - vi siete battuto su quel campo che vedeva
confrontate a battaglia le schiere del bene contro le schiere del male.”
“Infatti,” disse quietamente Guglielmo,”ma poi io sono passato dall'altra
parte.”
Bernardo sostenne bravamente il colpo: “Potete dirmi qualcosa di utile su
queste cose delittuose?”
“Sfortunatamente no,” rispose civilmente Guglielmo.”Non ho la vostra
esperienza in cose delittuose.”
Da quel momento in poi persi le tracce di ciascuno. Guglielmo, dopo un'altra
conversazione con Michele e Ubertino, si ritirò nello scriptorium. Chiese a Malachia
di poter esaminare certi libri e non giunsi a sentirne il titolo. Malachia lo guardò in
modo strano, ma non poté negarglieli. Caso curioso, non dovette cercarli in
biblioteca. Erano già tutti sul tavolo di Venanzio. Il mio maestro si immerse nella
lettura e decisi di non disturbarlo.
Scesi in cucina. Lì vidi Bernardo Gui. Forse voleva rendersi conto della
disposizione dell'abbazia e girava dappertutto. Lo udii che interrogava i cucinieri e
altri servi, parlando bene o male il volgare del luogo (mi ricordai che era stato
inquisitore in Italia settentrionale). Mi parve domandasse informazioni sui raccolti,
sull'organizzazione del lavoro nel monastero. Ma anche ponendo le questioni più
innocenti, guardava il suo interlocutore con occhi penetranti, poi poneva di colpo una
nuova domanda, e a questo punto la sua vittima impallidiva e balbettava. Ne conclusi
che, in qualche modo singolare, egli stava inquisendo, e si avvaleva di un'arma
formidabile che ogni inquisitore nell'esercizio della sua funzione possiede e manovra:
la paura dell'altro. Perché ogni inquisito di solito dice all'inquisitore, per il timore di
essere sospettato di qualcosa, ciò che può servire a rendere sospetto qualcun altro.
Per tutto il resto del pomeriggio, a mano a mano che mi muovevo, vidi
Bernardo procedere così, vuoi presso i mulini, vuoi nel chiostro. Ma quasi mai
affrontò dei monaci, sempre dei fratelli laici o dei contadini. Il contrario di quanto
aveva fatto sino ad allora Guglielmo.

Quarto giorno

Vespri
Dove Alinardo sembra dare informazioni preziose e Guglielmo
rivela il suo metodo per arrivare a una verità probabile
attraverso una serie di sicuri errori

Più tardi Guglielmo discese dallo scriptorium di buon umore. Mentre
attendevamo che si facesse l'ora di cena trovammo nel chiostro Alinardo. Ricordando
la sua richiesta, sin dal giorno prima mi ero procurato dei ceci in cucina, e gliene
offrii. Mi ringraziò infilandoseli nella bocca sdentata e bavosa.”Hai visto ragazzo,”
mi disse, “anche l'altro cadavere giaceva là dove il libro lo annunziava... Attendi ora
la quarta tromba!”
Gli chiesi come mai pensava che la chiave per la sequenza dei crimini stesse
nel libro della rivelazione. Mi guardò stupito: “Il libro di Giovanni offre la chiave di
tutto!” E aggiunse, con una smorfia di rancore: “Io lo sapevo, io lo dicevo da gran
tempo... Fui io, sai, a proporre all'Abate... quello di allora, di raccogliere quanti più
commenti all'Apocalisse fosse possibile. Io dovevo diventare bibliotecario... Ma poi
l'altro riuscì a farsi mandate a Silos, dove trovò i manoscritti più belli, e tornò con un
bottino splendido... Oh, lui sapeva dove cercare, parlava anche la lingua degli
infedeli... E così egli ricevette la biblioteca in custodia, e non io. Ma Dio lo punì, e lo
fece entrare anzitempo nel regno delle tenebre. Ah, ah...” rise in modo cattivo, quel
vecchio che sino ad allora mi era parso, immerso nella serenità della sua canizie,
simile a un fanciullo innocente.
“Chi era quello di cui parlate?” chiese Guglielmo.
Ci guardò attonito.”Di chi parlavo? Non ricordo... fu tanto tempo fa. Ma Dio
punisce, Dio cancella, Dio oscura anche i ricordi. Molti atti di superbia furono
commessi nella biblioteca. Specie da quando cadde in mano agli stranieri. Dio
punisce ancora...”
Non riuscimmo a trargli altre parole e lo abbandonammo al suo queto e
rancoroso delirio. Guglielmo si disse molto interessato da quel colloquio: “Alinardo è
un uomo da ascoltare, ogni volta che parla dice qualcosa d'interessante.”
“Cosa ha detto questa volta?”
“Adso,” disse Guglielmo,”risolvere un mistero non è la stessa cosa che dedurre
da principi primi. E non equivale neppure a raccogliere tanti dati particolari per poi
inferirne una legge generale. Significa piuttosto trovarsi di fronte a uno, o due, o tre
dati particolari che apparentemente non hanno nulla in comune, e cercare di
immaginare se possano essere tanti casi di una legge generale che non conosci
ancora, e che forse non è mai stata enunciata. Certo, se sai, come dice il filosofo, che
l'uomo, il cavallo e il mulo sono tutti senza fiele e tutti vivono a lungo, puoi tentare
di enunciare il principio per cui gli animali senza fiele vivono a lungo. Ma immagina

il caso degli animali con le corna. Perché hanno le corna? Improvvisamente ti accorgi
che tutti gli animali con le corna non hanno denti nella mandibola superiore. Sarebbe
una bella scoperta, se non ti rendessi conto che, ahimè, ci sono animali senza denti
nella mandibola superiore e che tuttavia non hanno le corna, come il cammello.
Infine ti accorgi che tutti gli animali senza denti nella mandibola superiore hanno due
stomaci. Bene, puoi immaginare che chi non ha denti sufficienti mastichi male e
dunque abbia bisogno di due stomaci per poter digerire meglio il cibo. Ma le corna?
Allora provi a immaginare una causa materiale delle corna, per cui la mancanza di
denti provvede l'animale con una eccedenza di materia ossea che deve spuntare da
qualche altra parte. Ma è una spiegazione sufficiente? No, perché il cammello non ha
denti superiori, ha due stomaci, ma non le corna. E allora devi immaginare anche una
causa finale. La materia ossea fuoriesce in corna solo negli animali che non hanno
altri mezzi di difesa. Invece il cammello ha una pelle durissima e non ha bisogno
delle corna. Allora la legge potrebbe essere...”
“Ma cosa c'entrano le corna?” domandai con impazienza,”e perché vi occupate
di animali con le corna?”
“Io non me ne sono mai occupato, ma il vescovo di Lincoln se ne era occupato
molto, seguendo una idea di Aristotele. Onestamente, io non so se le ragioni che ha
trovato siano quelle buone, né ho mai controllato dove il cammello abbia i denti e
quanti stomaci abbia: ma era per dirti che la ricerca delle leggi esplicative, nei fatti
naturali, procede in modo tortuoso. Di fronte ad alcuni fatti inspiegabili tu devi
provare a immaginare molte leggi generali, di cui non vedi ancora la connessione coi
fatti di cui ti occupi: e di colpo, nella connessione improvvisa di un risultato, un caso
e una legge, ti si profila un ragionamento che ti pare più convincente degli altri. Provi
ad applicarlo a tutti i casi simili, a usarlo per trarne previsioni, e scopri che avevi
indovinato. Ma sino alla fine non saprai mai quali predicati introdurre nel tuo
ragionamento e quali lasciar cadere. E così faccio ora io. Allineo tanti elementi
sconnessi e fingo delle ipotesi. Ma ne devo fingere molte, e numerose sono quelle
così assurde che mi vergognerei di dirtele. Vedi, nel caso del cavallo Brunello,
quando vidi le tracce, io finsi molte ipotesi complementari e contraddittorie: poteva
essere un cavallo in fuga, poteva essere che su quel bel cavallo l'Abate fosse sceso
lungo il pendio, poteva essere che un cavallo Brunello avesse lasciato i segni sulla
neve e un altro cavallo Favello, il giorno prima, i crini nel cespuglio, e che i rami
fossero stati spezzati da degli uomini. Io non sapevo quale fosse l'ipotesi giusta sino a
che non vidi il cellario e i servi che cercavano con ansia. Allora capii che l'ipotesi di
Brunello era la sola buona, e cercai di provare se fosse vera, apostrofando i monaci
come feci. Vinsi, ma avrei anche potuto perdere. Gli altri mi hanno creduto saggio
perché ho vinto, ma non conoscevano i molti casi in cui sono stato stolto perché ho
perso, e non sapevano che pochi secondi prima di vincere io non ero sicuro che non
avessi perduto. Ora, sui casi dell'abbazia, ho molte belle ipotesi, ma non c'è nessun
fatto evidente che mi permetta di dire quale sia la migliore. E allora, per non apparire
sciocco dopo, rinuncio ad apparire astuto ora. Lasciami ancora pensare, sino a
domani, almeno.”

Capii in quel momento quale fosse il modo di ragionare del mio maestro, e mi
parve assai difforme da quello del filosofo che ragiona sui principi primi, così che il
suo intelletto assume quasi i modi dell'intelletto divino. Capii che, quando non aveva
una risposta, Guglielmo se ne proponeva molte e diversissime tra loro. Rimasi
perplesso.
“Ma allora,” ardii commentare,”siete ancora lontano dalla soluzione...”
“Ci sono vicinissimo,” disse Guglielmo,”ma non so a quale.”
“Quindi non avete una sola risposta alle vostre domande?”
“Adso, se l'avessi insegnerei teologia a Parigi.”
“A Parigi hanno sempre la risposta vera?”
“Mai,” disse Guglielmo,”ma sono molto sicuri dei loro errori.”
“E voi,” dissi con infantile impertinenza,”non commettete mai errori?”
“Spesso,” rispose. “Ma invece di concepirne uno solo ne immagino molti, così
non divento schiavo di nessuno.”
Ebbi l'impressione che Guglielmo non fosse affatto interessato alla verità, che
altro non è che l'adeguazione tra la cosa e l'intelletto. Egli invece si divertiva a
immaginare quanti più possibili fosse possibile.
In quel momento, lo confesso, disperai del mio maestro e mi sorpresi a
pensare: “Meno male che è arrivata l'inquisizione.” Parteggiai per la sete di verità che
animava Bernardo Gui.
E con queste colpevoli disposizioni di spirito, più turbato di Giuda la notte del
giovedì santo, entrai con Guglielmo nel refettorio a consumare la cena.

Quarto giorno

Compieta
Dove Salvatore parla di una magìa portentosa

La cena per la legazione fu superba. L'Abate doveva conoscere molto bene e le
debolezze degli uomini e gli usi della corte papale (che non dispiacquero, debbo
dirlo, neppure ai minoriti di fra Michele). I maiali ammazzati da poco, ci doveva
essere del sanguinaccio all'uso di Montecassino, ci disse il cuciniere. Ma la
sciagurata fine di Venanzio aveva costretto a buttare tutto il sangue dei maiali, sino a
che non si fosse proceduto a scannarne d'altri. Inoltre credo che in quei giorni
ripugnasse a tutti uccidere creature del Signore. Ma avemmo del salmì di piccioncini,
macerato nel vino di quelle terre, e coniglio in porchetta, pagnottini di santa Chiara,
riso con le mandorle di quei monti, ovvero il biancomangiare delle vigilie, crostini di
borragine, ulive ripiene, formaggio fritto, carne di pecora con salsa cruda di peperoni,
fave bianche, e dolciumi squisiti, dolce di san Bernardo, paste di san Niccolò,
occhietti di santa Lucia, e vini, e liquori d'erbe che misero di buon umore persino
Bernardo Gui, di solito così austero: liquore di citronella, nocino, vino contro la gotta
e vino di genziana. Sembrava una riunione di ghiottoni, se ogni sorsata o ogni
boccone non fosse stato accompagnato da devote letture.
Alla fine tutti si alzarono molto lieti, alcuni accampando vaghi malori per non
scendere a compieta. Ma l'Abate non se ne adontò. Non tutti hanno il privilegio e gli
obblighi che conseguono all'essersi consacrati al nostro ordine.
Mentre i monaci si avviavano mi attardai curioso per la cucina, dove stavano
apparecchiando per la chiusura notturna. Vidi Salvatore che sgattaiolava verso l'orto
con un fagotto in braccio. Incuriosito lo seguii e lo chiamai. Egli cercò di schermirsi,
poi alle mie domande rispose che recava nel fagotto (che si muoveva come abitato da
cosa viva) un basilisco.
“Cave basilischium! Est lo reys dei serpenti, tant pleno del veleno che ne riluce
tuto fuori! Che dicam, il veleno, il puzzo ne vien fuori che te ancide! Ti attosca... Et
ha macule bianche sul dosso, et caput come gallo, et metà va dritta sopre la terra et
metà va per terra come gli altri serpentes. E lo ancide la bellula...”
“La bellula?”
“Oc! Bestiola parvissima est, più lunga alguna cosa che 'l topo, et odiala 'l topo
muchissimo. E assì la serpe et la botta. Et quando loro la mordono, la bellula corre
alla fenicula o a la circerbita et ne dentecchia, et redet ad bellum. Et dicunt che
ingenera per li oculi, ma li più dicono ch'elli dicono falso.”
Gli chiesi cosa facesse con un basilisco e disse che erano affari suoi. Gli dissi,
ormai morso dalla curiosità, che in quei giorni, con tutti quei morti, non c'erano più
affari segreti, e che ne avrei parlato a Guglielmo. Allora Salvatore mi pregò

ardentemente di tacere, aprì il fagotto e mi mostrò un gatto di pelo nero. Mi tirò
vicino a sé e mi disse con un sorriso osceno che non voleva più che il cellario o io,
perché eravamo l'uno potente e l'altro giovane e bello, potessimo avere l'amore delle
ragazze del villaggio, e lui no perché era brutto e poveretto. Che conosceva una
magìa portentosissima per far cadere ogni donna presa d'amore. Bisognava uccidere
un gatto nero e cavargli gli occhi, poi metterli dentro due uova di gallina nera, un
occhio in un uovo, un occhio nell'altro (e mi mostrò due uova che assicurò aver tratto
dalle galline giuste). Poi occorreva mettere le uova a marcire dentro un mucchio di
sterco di cavallo (e ne aveva approntato uno proprio in un angolino dell'orto dove
non passava mai nessuno), e di lì ne sarebbe nato, per ciascun uovo, un diavoletto,
che poi si sarebbe messo al suo servizio procurandogli tutte le delizie di questo
mondo. Ma ahimè, mi disse, perché la magìa riuscisse occorreva che la donna, di cui
voleva l'amore, sputasse sulle uova prima che fossero seppellite nello sterco, e quel
problema lo angustiava, perché bisognava avere accanto, quella notte, la donna in
questione, e farle fare l'ufficio suo senza che lei sapesse a cosa serviva.
Fui preso da subita vampa, al viso, o alle viscere, o in tutto il corpo, e chiesi
con un filo di voce se quella notte avrebbe portato nella cinta la ragazza della notte
avanti. Lui rise, schernendomi, e disse che ero proprio in preda a una gran foia (io
dissi di no, che chiedevo per pura curiosità), e poi mi disse che al villaggio di donne
ce n'erano tante, e che ne avrebbe portata su un'altra, più bella ancora di quella che
piaceva a me. Io supposi che mi mentisse per allontanarmi da lui. E d'altra parte che
avrei potuto fare? Seguirlo per tutta la notte quando Guglielmo mi attendeva per ben
altre imprese? E tornare a rivedere colei (se pure di essa si trattava) verso cui i miei
appetiti mi spingevano mentre la mia ragione me ne distoglieva - e che non avrei
dovuto vedere mai più anche se desideravo sempre vederla ancora? Certo no. E
quindi convinsi me stesso che Salvatore diceva il vero, per quanto riguardava la
donna. O che forse mentiva su tutto, che la magìa di cui parlava era una fantasia della
sua mente ingenua e superstiziosa, e che non ne avrebbe fatto nulla.
Mi irritai con lui, lo trattai rudemente, gli dissi che per quella notte avrebbe
fatto meglio ad andare a dormire, perché gli arcieri circolavano nella cinta. Egli
rispose che conosceva l'abbazia meglio degli arcieri, e che con quella nebbia nessuno
avrebbe visto nessuno. Anzi, mi disse, ora io scappo, e neppure tu mi vedrai più,
anche se fossi lì a due passi a sollazzarmi con la ragazza che desideri. Lui si espresse
con altre parole, assai più ignobili, ma questo era il senso di quanto diceva. Mi
allontanai sdegnato, perché proprio non era da me, nobile e novizio, mettermi in
certame con quella canaglia.
Raggiunsi Guglielmo e facemmo quello che si doveva. Cioè ci disponemmo a
seguir compieta, indietro nella navata, in modo che quando l'ufficio finì eravamo
pronti per intraprendere il nostro secondo viaggio (terzo per me) nelle viscere del
labirinto.

Quarto giorno

Dopo compieta
Dove si visita di nuovo il labirinto, si arriva alla soglia del
finis Africae ma non ci si può entrare perché non si sa cosa
siano il primo e il settimo dei quattro, e infine Adso ha una
ricaduta, peraltro assai dotta, nella sua malattia d'amore

La visita in biblioteca ci portò via lunghe ore di lavoro. A parole il controllo
che dovevamo fare era facile, ma procedere al lume della lucerna, leggere le scritte,
segnare sulla mappa i varchi e le pareti piene, registrate le iniziali, compiere i vari
percorsi che il gioco delle aperture e degli sbarramenti ci consentivano, fu cosa assai
lunga. E noiosa.
Faceva molto freddo. La notte non era ventosa e non si udivano quei sibili
sottili che ci avevano impressionato la prima sera, ma dalle feritoie penetrava un'aria
umida e gelida. Avevamo messo dei guanti di lana per poter toccare i volumi senza
che le mani si intirizzissero. Ma erano appunto di quelli che si usavano per scrivere
d'inverno, con la punta delle dita scoperte, e talora dovevamo avvicinare le mani alla
fiamma, o metterle nel petto, o batterle l'una contro l'altra, saltellando intirizziti.
Per questo non compimmo tutta l'opera di seguito. Ci fermavamo a curiosare
negli armaria, e ora che Guglielmo - coi suoi nuovi vetri sul naso - poteva attardarsi a
leggere i libri, a ogni titolo che scopriva prorompeva in esclamazioni di allegrezza, o
perché conosceva l'opera, o perché da tempo la cercava o infine perché non l'aveva
mai sentita menzionare ed era oltremodo eccitato e incuriosito. Insomma, ogni libro
era per lui come un animale favoloso che egli incontrasse in una terra sconosciuta. E
mentre lui sfogliava un manoscritto, mi ingiungeva di cercarne altri.
“Guarda cosa c'è in quell'armadio!”
E io, compitando e spostando volumi: “Historia anglorum di Beda... E sempre
di Beda De aedificatione templi, De tabernaculo, De temporibus et computo et
chronica et circuli Dyonisi, Ortographia, De ratione metrorum, Vita Sancti
Cuthberti, Ars metrica...”
“E' naturale, tutte le opere del Venerabile... E guarda questi! De rhetorica
cognatione, Locorum rhetoricorum distinctio, e qui tanti grammatici, Prisciano,
Onorato, Donato, Massimio, Vittorino, Metrorio, Eutiche, Servio, Foca, Asperus...
Strano, pensavo a tutta prima che qui ci fossero autori dell'Anglia... Guardiamo più
sotto...”
“Hisperica... famina. Cos'è?”
“Un poema ibernico. Ascolta:

Hoc spumans mundanas obvallat Pelagus oras
terrestres amniosis fluctibus cudit margines.
Saxeas undosis molibus irruit avionias.
Infima bomboso vertice miscet glareas
asprifero spergit spumas sulco,
sonoreis frequenter quatitur flabris...”
Io non capivo il senso, ma Guglielmo leggeva facendo rotolare le parole nella
bocca in modo tale che pareva di udire il suono delle onde e della spuma marina.
“E questo? E' Adhelm di Malmesbury, sentite questa pagina: Primitus
pantorum procerum poematorum pio potissimum paternoque presertim privilegio
panegiricum poemataque passim prosatori sub polo promulgatas... Le parole
cominciano tutte con la stessa lettera!”
“Gli uomini delle mie isole sono tutti un poco pazzi,” diceva Guglielmo con
orgoglio.”Guardiamo nell'altro armadio.”
“Virgilio.”
“Come mai qui? Virgilio cosa? Le Georgiche?”
“No. Epitomi. Non ne avevo mai sentito parlare.”
“Ma non è il Marone! E' Virgilio di Tolosa, il retore, sei secoli dopo la nascita
di Nostro Signore. Fu reputato un gran saggio...”
“Qui dice che le arti sono poema, rethoria, grama, leporia, dialecta,
geometria... Ma che lingua parla?”
“Latino, ma un latino di sua invenzione, che egli reputava assai più bello.
Leggi qui: dice che l'astronomia studia i segni dello zodiaco che sono mon, man,
tonte, piron, dameth, perfellea, belgalic, margaleth, lutamiron, taminon e raphalut.”
“Era matto?”
“Non lo so, non era delle mie isole. Senti ancora, dice che ci sono dodici modi
di designare il fuoco, ignis, coquihabin (quia incocta coquendi habet dictionem),
ardo, calax ex calore, fragon ex fragore flammae, rusin de rubore, fumaton, ustrax de
urendo, vitius quia pene mortua membra suo vivificat, siluleus, quod de silice siliat,
unde et silex non recte dicitur, nisi ex qua scintilla silit. E aeneon, de Aenea deo, qui
in eo habitat, sive a quo elementis flatus fertur.”
“Ma non c'è nessuno che parla così!”
“Fortunatamente. Ma erano tempi in cui, per dimenticare un mondo cattivo, i
grammatici si dilettavano di astruse questioni. Mi dissero che a quell'epoca per
quindici giorni e quindici notti i retori Gabundus e Terentius discussero sul vocativo
di ego, e infine vennero alle armi.”
“Ma anche questo, sentite...” avevo afferrato un libro meravigliosamente
miniato con labirinti vegetali dai cui viticci si affacciavano scimmie e serpenti.
“Sentite che parole: cantamen, collamen, gongelamen, stemiamen, plasmamen,
sonerus, alboreus, gaudifluus, glaucicomus...”
“Le mie isole,” disse di nuovo con tenerezza Guglielmo. “Non essere severo
con quei monaci della lontana Hibernia, forse, se esiste questa abbazia, e se parliamo
ancora di sacro romano impero, lo dobbiamo a loro. A quel tempo il resto dell'Europa

era ridotto a un ammasso di rovine, un giorno dichiararono invalidi i battesimi
impartiti da alcuni preti nelle Gallie perché vi si battezzava in nomine patris et filiae,
e non perché praticassero una nuova eresia e considerassero Gesù una donna, ma
perché non sapevano più il latino.”
“Come Salvatore?”
“Più o meno. I pirati dell'estremo nord arrivavano lungo i fiumi a saccheggiare
Roma. I templi pagani cadevano in rovina e quelli cristiani non esistevano ancora. E
furono solo i monaci dell'Hibernia che nei loro monasteri scrissero e lessero, lessero
e scrissero, e miniarono, e poi si gettarono su navicelle fatte di pelle d'animale e
navigarono verso queste terre e le evangelizzarono come foste infedeli, capisci? Sei
stato a Bobbio, è stato fondato da san Colombano, uno di costoro. E dunque lasciali
stare se inventavano un latino nuovo, visto che in Europa non si sapeva più quello
vecchio. Furono uomini grandi. San Brandano arrivò sino alle isole Fortunate, e
costeggiò le coste dell'inferno dove vide Giuda incatenato su uno scoglio, e un giorno
approdò su un'isola e vi scese, ed era un mostro marino. Naturalmente erano pazzi,”
ripeté con soddisfazione.
“Le loro immagini sono... da non credere ai miei occhi! E quanti colori!” dissi,
beandomi.
“In una terra che di colori ne ha pochi, un po' di azzurro e tanto verde. Ma non
stiamo a discutere dei monaci hiberni. Quello che voglio sapere è perché sono qui
con gli angli e con grammatici di altri paesi. Guarda sulla tua mappa, dove
dovremmo essere?”
“Nelle stanze del torrione occidentale. Ho trascritto anche i cartigli. Dunque,
uscendo dalla stanza cieca si entra nella sala eptagonale e c'è un solo passaggio a una
sola stanza del torrione, la lettera in rosso è H. Poi si passa di stanza in stanza
facendo il giro del torrione e si torna alla stanza cieca. La sequenza delle lettere dà...
avete ragione! HIBERNI!”
“HIBERNIA, se dalla stanza cieca torni nella eptagonale, che ha come tutte le
altre tre la A di Apocalypsis. Perciò vi sono le opere degli autori dell'ultima Thule, e
anche i grammatici e i retori, perché gli ordinatori della biblioteca han pensato che un
grammatico deve stare coi grammatici hiberni, anche se è di Tolosa. E' un criterio.
Vedi che cominciamo a capire qualcosa?”
“Ma nelle stanze del torrione orientale da cui siamo entrati abbiamo letto
FONS... Cosa significa?”
“Leggi bene la tua mappa, continua a leggere le lettere delle sale che seguono
per ordine di accesso.”
“FONS ADAEU...”
“No, Fons Adae, la U è la seconda stanza cieca orientale, la ricordo, forse si
inserisce in un'altra sequenza. E cosa abbiamo trovato al Fons Adae, e cioè nel
paradiso terrestre (ricordati che ivi è la stanza con l'altare che dà verso il levar del
sole)?”
“C'erano tante bibbie, e commenti alla bibbia, solo libri di scritture sacre.”
“E dunque vedi, la parola di Dio in corrispondenza al paradiso terrestre, che
come tutti dicono è lontano verso oriente. E qui a occidente l'Hibernia.”

“Dunque il tracciato della biblioteca riproduce la mappa dell'universo mondo?”
“E' probabile. E i libri vi sono collocati secondo i paesi di provenienza, o il
luogo dove nacquero i loro autori o, come in questo caso, il luogo dove avrebbero
dovuto nascere. I bibliotecari si son detti che Virgilio il grammatico è nato per
sbaglio a Tolosa e avrebbe dovuto nascere nelle isole occidentali. Hanno risistemato
gli errori della natura.”
Proseguimmo il nostro cammino. Passammo per una sequenza di sale ricche di
splendide Apocalissi, e una di queste era la stanza dove avevo avuto le visioni. Anzi,
da lontano vedemmo di nuovo il lume, Guglielmo si turò il naso e corse a spegnerlo,
sputando sulle ceneri. E ad ogni buon conto traversammo la stanza in fretta, ma
ricordavo che vi avevo visto la bellissima Apocalisse multicolore con la mulier
amicta sole e il drago. Ricostruimmo la sequenza di queste sale a partire dall'ultima a
cui accedemmo e che aveva come iniziale in rosso una Y. La lettura all'indietro diede
la parola YSPANIA, ma l'ultima A era la stessa su cui terminava HIBERNIA. Segno,
disse
Guglielmo, che rimanevano delle stanze in cui si raccoglievano opere di
carattere misto.
In ogni caso la zona denominata YSPANIA ci parve popolata di molti codici
dell'Apocalisse, tutti di bellissima fattura, che Guglielmo riconobbe come arte
ispanica. Rilevammo che la biblioteca aveva forse la più ampia raccolta di copie del
libro dell'apostolo che esistesse nella cristianità, e una quantità immensa di commenti
su quel testo. Volumi enormi erano dedicati al commentario sull'Apocalisse di Beato
di Liébana, e il testo era più o meno sempre lo stesso, ma trovammo una fantastica
varietà di variazioni nelle immagini e Guglielmo riconobbe la menzione di alcuni tra
coloro che egli riteneva tra i massimi miniatori del regno delle Asturie, Magius,
Facundus e altri.
Facendo queste e altre osservazioni pervenimmo al torrione meridionale, nei
cui pressi eravamo già passati la sera precedente. La stanza S di YSPANIA - senza
finestre - immetteva in una stanza E e via via girando le cinque stanze del torrione
arrivammo all'ultima, senza altri varchi, che recava una L in rosso. Rileggemmo al
contrario e trovammo LEONES.
“Leones, meridione, nella nostra mappa siamo in Africa, hic sunt leones. E
questo spiega perché vi abbiamo trovato tanti testi di autori infedeli.”
“E altri ve ne sono,” dissi frugando negli armadi.”Canone di Avicenna, e
questo bellissimo codice in calligrafia che non conosco...”
“A giudicare dalle decorazioni dovrebbe essere un corano, ma purtroppo non
conosco l'arabo.”
“Il corano, la bibbia degli infedeli, un libro perverso...”
“Un libro che contiene una saggezza diversa dalla nostra. Ma comprendi
perché lo abbiano posto qui, dove stanno i leoni, i mostri. Ecco perché vi abbiamo
visto quel libro sulle bestie mostruose dove hai trovato anche l'unicorno. Questa zona
detta LEONES contiene quelli che per i costruttori della biblioteca erano i libri della
menzogna. Cosa c'è laggiù?”

“Sono in latino, ma dall'arabo. Ayyub al Ruhawi, un trattato sull'idrofobia
canina. E questo è un libro dei tesori. E questo il De aspectibus di Alhazen...”
“Vedi, hanno posto tra i mostri e le menzogne anche opere di scienza da cui i
cristiani hanno tanto da imparare. Così si pensava ai tempi in cui la biblioteca fu
costituita...”
“Ma perché hanno posto tra le falsità anche un libro con l'unicorno?”
domandai.
“Evidentemente i fondatori della biblioteca avevano strane idee. Avran
ritenuto che questo libro che parla di bestie fantastiche e che vivono in paesi lontani
facesse parte del repertorio di menzogne diffuso dagli infedeli...”
“Ma l'unicorno è una menzogna? E' un animale dolcissimo e altamente
simbolico. Figura di Cristo e della castità, esso può essere catturato solo ponendo una
vergine nel bosco, in modo che l'animale sentendone l'odore castissimo vada ad
adagiarle il capo in grembo, offrendosi preda ai lacciuoli dei cacciatori.”
“Così si dice, Adso. Ma molti inclinano a ritenere che sia una invenzione
favolistica dei pagani.”
“Che delusione,” dissi. “Mi sarebbe piaciuto incontrarne uno attraversando un
bosco. Altrimenti che piacere c'è ad attraversare un bosco?”
“Non è detto che non esista. Forse è diverso da come lo rappresentano questi
libri. Un viaggiatore veneziano andò in terre molto lontane, assai vicine al fons
paradisi di cui dicono le mappe, e vide unicorni. Ma li trovò rozzi e sgraziati, e
bruttissimi e neri. Credo abbia visto delle bestie vere con un corno sulla fronte.
Furono probabilmente le stesse che i maestri della sapienza antica, mai del tutto
erronea, che ricevettero da Dio l'opportunità di vedere cose che noi non abbiamo
visto, ci tramandarono con una prima descrizione fedele. Poi questa descrizione,
viaggiando da auctoritas ad auctoritas, si trasformò per successive composizioni della
fantasia, e gli unicorni divennero animali leggiadri e bianchi e mansueti. Per cui se
saprai che in un bosco vive un unicorno, non andarci con una vergine, perché
l'animale potrebbe essere più simile a quello del testimone veneziano che a quello di
questo libro.”
“Ma come avvenne che i maestri della sapienza antica ebbero da Dio la
rivelazione sulla vera natura dell'unicorno?”
“Non la rivelazione, ma l'esperienza. Ebbero la ventura di nascere in terre in
cui vivevano unicorni o in tempi in cui gli unicorni vivevano in queste stesse terre.”
“Ma allora come possiamo fidarci della sapienza antica, di cui voi ricercate
sempre la traccia, se essa ci è trasmessa da libri mendaci che la hanno interpretata
con tanta licenza?”
“I libri non sono fatti per crederci, ma per essere sottoposti a indagine. Di
fronte a un libro non dobbiamo chiederci cosa dica ma cosa vuole dire, idea che i
vecchi commentatori dei libri sacri ebbero chiarissima. L'unicorno così come ne
parlano questi libri cela una verità morale, o allegorica, o anagogica, che rimane vera,
come rimane vera l'idea che la castità sia una nobile virtù. Ma quanto alla verità
letterale che sostiene le altre tre, rimane da vedere da quale dato di esperienza
originaria è nata la lettera. La lettera deve essere discussa, anche se il sovrasenso

rimane buono. In un libro sta scritto che il diamante si taglia solo col sangue di capro.
Il mio grande maestro Ruggiero Bacone disse che non era vero, semplicemente
perché lui ci aveva provato, e non c'era riuscito. Ma se il rapporto tra diamante e
sangue caprino avesse avuto un senso superiore, questo rimarrebbe intatto.”
“Allora si possono dire verità superiori mentendo quanto alla lettera,” dissi. “E
però mi dispiace ancora che l'unicorno così com'è non esista, o non sia esistito, o non
possa esistere un giorno.”
“Non ci è lecito porre limiti all'onnipotenza divina, e se Dio volesse potrebbero
esistere anche gli unicorni. Ma consolati, essi esistono in questi libri, i quali se non
parlano dell'essere reale parlano dell'essere possibile.”
“Ma bisogna dunque leggere i libri senza far ricorso alla fede, che è virtù
teologale?”
“Rimangono altre due virtù teologali. La speranza che il possibile sia. E la
carità, verso chi ha creduto in buona fede che il possibile fosse.”
“Ma cosa serve a voi l'unicorno se il vostro intelletto non vi crede?”
“Serve come mi è servita la traccia dei piedi di Venanzio sulla neve, trascinato
al tino dei maiali. L'unicorno dei libri è come una impronta. Se vi è l'impronta deve
esserci stato qualcosa di cui è impronta.”
“Ma diverso dall'impronta, mi dite.”
“Certo. Non sempre un'impronta ha la stessa forma del corpo che l'ha impressa
e non sempre nasce dalla pressione di un corpo. Talora riproduce l'impressione che
un corpo ha lasciato nella nostra mente, è impronta di una idea. L'idea è segno delle
cose, e l'immagine è segno dell'idea, segno di un segno. Ma dall'immagine
ricostruisco, se non il corpo, l'idea che altri ne aveva.”
“E questo vi basta?”
“No, perché la vera scienza non deve accontentarsi delle idee, che sono
appunto segni, ma deve ritrovare le cose nella loro verità singolare. E dunque mi
piacerebbe risalire da questa impronta di una impronta all'unicorno individuo che sta
all'inizio della catena. Così come mi piacerebbe risalire dai segni vaghi lasciati
dall'assassino di Venanzio (segni che potrebbero rimandare a molti) a un individuo
unico, l'assassino stesso. Ma non sempre è possibile in breve tempo, e senza la
mediazione di altri segni.”
“Ma allora posso sempre e solo parlare di qualcosa che mi parla di qualcosa
d'altro e via di seguito, ma il qualcosa finale, quello vero, non c'è mai?”
“Forse c'è, è l'unicorno individuo. E non preoccuparti, un giorno o l'altro lo
incontrerai, per nero e brutto che sia.”
“Unicorni, leoni, autori arabi e mori in genere,” dissi a quel punto,”senza
dubbio questa è l'Africa di cui parlavano i monaci.”
“Senza dubbio è questa. E se è questa dovremmo trovare i poeti africani a cui
accennava Pacifico da Tivoli.”
E infatti, rifacendo il cammino a ritroso e tornando nella stanza L, trovai in un
armadio una raccolta di libri di Floro, Frontone, Apuleio, Marziano Capella e
Fulgenzio.

“Quindi è qui che Berengario diceva che avrebbe dovuto esserci la spiegazione
di un certo segreto,” dissi.
“Quasi qui. Egli usò l'espressione «finis Africae», ed è a questa espressione
che Malachia si adontò tanto. Il finis potrebbe essere quest'ultima stanza, oppure...”
ebbe una esclamazione: “ Per le sette chiese di Clonmacnois! Non hai notato nulla?”
“Cosa?”
“Torniamo indietro, alla stanza S da cui siamo partiti!”
Tornammo alla prima stanza cieca dove il versetto diceva: Super thronos
viginti quatuor. Essa aveva quattro aperture. Una dava sulla stanza Y, con finestra
sull'ottagono. L'altra dava sulla stanza P che continuava, lungo la facciata esterna, la
sequenza YSPANIA. Quella verso il torrione immetteva nella stanza E che avevamo
appena percorso. Poi c'era una parete piena e infine un'apertura che immetteva in una
seconda stanza cieca con l'iniziale U. La stanza S era quella dello specchio, e fortuna
che esso si trovava sulla parete immediatamente alla mia destra, altrimenti di nuovo
sarei stato preso da paura.
Guardando bene la mappa mi resi conto della singolarità di quella stanza.
Come tutte le altre stanze cieche degli altri tre torrioni avrebbe dovuto immettere alla
stanza eptagonale centrale. Se non lo faceva, l'ingresso all'eptagono avrebbe dovuto
aprirsi nella stanza cieca adiacente, la U. Invece questa, che immetteva per
un'apertura a una stanza T con finestra sull'ottagono interno, e per l'altra si collegava
alla stanza S, aveva le altre tre pareti piene e occupate da armadi. Guardandoci
intorno rilevammo quello che ormai era evidente anche dalla mappa: per ragioni di
logica oltre che di rigorosa simmetria, quel torrione doveva avere la sua stanza
eptagonale, ma essa non c'era.
“Non c'è,” dissi.
“Non è che non ci sia. Se non ci fosse, le altre stanze sarebbero più grandi,
mentre sono più o meno del formato di quelle degli altri lati. C'è, ma non ci si
arriva.”
“E' murata?”
“Probabilmente. Ed ecco il finis Africae, ecco il luogo intorno a cui si
aggiravano quei curiosi che sono morti. E' murata, ma non è detto che non vi sia un
passaggio. Anzi, sicuramente c'è, e Venanzio lo aveva trovato, o ne aveva avuto la
descrizione da Adelmo, e questi da Berengario. Rileggiamo i suoi appunti.”
Trasse dal saio la carta di Venanzio e rilesse: “La mano sopra l'idolo opera sul
primo e sul settimo dei quattro.” Si guardò intorno: “Ma certo! L'idolum è
l'immagine dello specchio! Venanzio pensava in greco e in quella lingua, più ancora
che nella nostra, eidolon è sia immagine che spettro, e lo specchio ci rinvia la nostra
immagine deformata che noi stessi, l'altra notte, abbiamo scambiato con uno spettro!
Ma cosa saranno allora i quattro supra speculum? Qualcosa sopra la superficie
riflettente? Ma allora dovremmo porci da un certo punto di vista in modo da poter
scorgere qualcosa che si riflette nello specchio e che corrisponde alla descrizione
data da Venanzio...”

Ci muovemmo in tutte le direzioni, ma senza risultato. Al di là delle nostre
immagini, lo specchio rinviava confusi contorni del resto della sala, a mala pena
illuminata dalla lampada.
“Allora,” meditava Guglielmo,”per supra speculum potrebbe voler intendere al
di là dello specchio... Il che imporrebbe che prima andassimo al di là, perché
certamente questo specchio è una porta...”
Lo specchio era alto più di un uomo normale, incassato nel muro da una
robusta cornice di quercia. Lo toccammo in tutte le guise, cercammo di insinuare le
nostre dita, le nostre unghie tra la cornice e il muro, ma lo specchio stava saldo come
se del muro fosse parte, pietra nella pietra.
“E se non è al di là, potrebbe essere super speculum,” mormorava Guglielmo,
e intanto alzava il braccio e si levava in punta di piedi, e faceva scorrere la mano sul
bordo superiore della cornice, senza trovar altro che polvere.
“D'altra parte,” rifletteva melanconicamente Guglielmo,”se pure lì dietro ci
fosse una stanza, il libro che cerchiamo e che altri cercarono, in quella stanza non c'è
più, perché lo hanno portato via, prima Venanzio e poi, chissà dove, Berengario.”
“Ma forse Berengario lo ha riportato qui.”
“No, quella sera noi eravamo in biblioteca, e tutto ci fa credere che egli sia
morto non molto tempo dopo il furto, quella notte stessa nei balnea. Altrimenti lo
avremmo rivisto il mattino successivo. Non importa... Per ora abbiamo appurato
dove stia il finis Africae e abbiamo quasi tutti gli elementi per perfezionare meglio la
mappa della biblioteca. Devi ammettere che molti dei misteri del labirinto si sono
ormai chiariti. Tutti, direi, meno uno. Credo che trarrò più partito da una rilettura
attenta del manoscritto di Venanzio che da altre ispezioni. Hai visto che il mistero del
labirinto lo abbiamo scoperto meglio da fuori che da dentro. Questa sera, di fronte
alle nostre immagini distorte, non verremo a capo del problema. E infine, il lume sta
indebolendosi. Vieni, mettiamo a punto le altre indicazioni che ci servono per
definire la mappa.”
Percorremmo altre sale, sempre registrando le nostre scoperte sulla mia mappa.
Incontrammo stanze dedicate soltanto a scritti di matematica e astronomia, altre con
opere in caratteri aramaici che nessuno di noi due conosceva, altre in caratteri più
ignoti ancora, forse testi dell'India. Ci muovevamo entro due sequenze imbricate che
dicevano IUDAEA e AEGYPTUS. Insomma, per non attediare il lettore con la
cronaca della nostra decifrazione, quando più tardi mettemmo definitivamente a
punto la mappa, ci convincemmo che la biblioteca era davvero costituita e distribuita
secondo l'immagine dell'orbe terraqueo. A settentrione trovammo ANGLIA e
GERMANI, che lungo la parete occidentale si legavano a GALLIA, per poi generare
all'estremo occidente HIBERNIA e verso la parete meridionale ROMA (paradiso di
classici latini!) e YSPANIA. Venivano poi a meridione i LEONES, l'AEGYPTUS
che verso oriente diventavano IUDAEA e FONS ADAE. Tra oriente e settentrione,
lungo la parete, ACAIA, una buona sineddoche, come si espresse Guglielmo, per
indicare la Grecia, e infatti in quelle quattro stanze vi era gran dovizia di poeti e
filosofi dell'antichità pagana.

Il modo di lettura era bizzarro, talora si procedeva in un'unica direzione, talora
si andava a ritroso, talora in circolo, spesso come ho detto una lettera serviva a
comporre due parole diverse (e in quei casi la stanza aveva un armadio dedicato a un
argomento e uno a un altro). Ma non c'era evidentemente da cercare una regola aurea
in quella disposizione. Si trattava di mero artifizio mnemonico per permettere al
bibliotecario di ritrovare un'opera. Dire di un libro che si trovava in quarta Acaiae
significava che era nella quarta stanza a contare da quella in cui appariva la A
iniziale, e quanto al modo di individuarla, si supponeva che il bibliotecario sapesse a
memoria il percorso, o retto o circolare, da fare. Per esempio ACAIA era distribuito
su quattro stanze disposte a quadrato, il che vuol dire che la prima A era anche
l'ultima, cosa che peraltro anche noi avevamo appreso in poco tempo. Così come
avevamo subito appreso il gioco degli sbarramenti. Per esempio, venendo da oriente,
nessuna delle stanze di ACAIA immetteva nelle stanze seguenti: il labirinto a quel
punto terminava e per raggiungere il torrione settentrionale occorreva passare dagli
altri tre. Ma naturalmente i bibliotecari, entrando dal FONS, sapevano bene che per
andare, poniamo, in ANGLIA, dovevano attraversare AEGYPTUS, YSPANIA,
GALLIA e GERMANI.

Con queste e altre belle scoperte terminò la nostra fruttuosa esplorazione alla
biblioteca. Ma prima di dire che, soddisfatti, ci accingemmo a uscirne (per diventar
partecipi di altri eventi di cui tra poco racconterò), devo fare una confessione al mio
lettore. Ho detto che la nostra esplorazione fu condotta da un lato cercando la chiave
del misterioso luogo e dall'altro intrattenendoci via via, nelle sale che individuavamo
quanto a collocazione e argomento, a sfogliate libri di vario genere, come se
esplorassimo un continente misterioso o una terra incognita. E di solito questa
esplorazione avvenne di comune accordo, io e Guglielmo intrattenendoci sugli stessi
libri, io indicandogli i più curiosi, lui spiegandomi molte cose che non riuscivo a
capire.
Ma a un certo punto, e proprio mentre ci aggiravamo per le sale del torrione
meridionale, dette Leones, accadde che il mio maestro si soffermasse in una stanza
ricca di opere arabe con curiosi disegni di ottica; e poiché quella sera disponevamo
non di uno ma di due lumi, io mi spostai per curiosità nella stanza accanto,
avvedendomi che la sagacia e la prudenza dei legislatori della biblioteca avevano
radunato lungo una delle sue pareti libri che certo non potevano essere dati in lettura
a chiunque, perché in modi diversi trattavano di svariate malattie del corpo e dello
spirito, quasi sempre a opera di sapienti infedeli. E mi cadde l'occhio su di un libro
non grande, adorno di miniature molto difformi (per fortuna!) dal tema, fiori, viticci,
animali a coppia, qualche erba medicinale: il titolo era Speculum amoris, di fra
Massimo da Bologna, e riportava citazioni di molte altre opere, tutte sulla malattia
d'amore. Come il lettore capirà non ci voleva di più a risvegliate la mia curiosità
malata. Anzi, proprio quel titolo bastò a riaccendere la mia mente, che dal mattino si
era sopita, eccitandola di nuovo con l'immagine della fanciulla.
Poiché per tutto il giorno avevo ricacciato da me i pensieri mattinali,
dicendomi che non erano da novizio sano ed equilibrato, e poiché d'altra parte gli
eventi della giornata erano stati abbastanza ricchi e intensi da distrarmi, i miei
appetiti si erano sopiti, sì che ormai credevo di essermi liberato da ciò che altro non
era stata che una inquietudine passeggera. Invece bastò la vista di quel libro a farmi
dire”de te fabula narratur” e a scoprirmi più malato d'amore di quanto non credessi.
Imparai dopo che, a leggere libri di medicina, ci si convince sempre di provare i
dolori di cui essi parlano. Fu così che proprio la lettura di quelle pagine, sbirciate in
fretta per timore che Guglielmo entrasse nella stanza e mi chiedesse su che cosa mi
stavo dottamente intrattenendo, mi convinse che io soffrivo proprio di quella
malattia, i cui sintomi erano così splendidamente descritti che, se da un lato mi
preoccupavo nel trovarmi malato (e sulla scorta infallibile di tante auctoritates),
dall'altro mi rallegravo nel veder dipinta con tanta vivacità la mia situazione;
convincendomi che, se pur ero malato, la mia malattia era per così dire normale, dato
che tanti altri ne avevano sofferto nello stesso modo, e gli autori citati sembravano
aver preso proprio me a modello delle loro descrizioni.
Mi commossi così sulle pagine di Ibn Hazm, che definisce l'amore come una
malattia ribelle, che ha la sua cura in se stessa, in cui chi è malato non vuole guarirne
e chi ne è infermo non desidera riaversi (e Dio sa se non fosse vero!). Mi resi conto
perché al mattino fossi così eccitato da tutto quel che vedevo, perché pare che

l'amore entri attraverso gli occhi come dice anche Basilio d'Ancira, e - sintomo
inconfondibile - chi è preso da tale male manifesta una eccessiva gaiezza, mentre
desidera al contempo starsene in disparte e predilige la solitudine (come io avevo
fatto quel mattino), mentre altri fenomeni che lo accompagnano sono l'inquietudine
violenta e lo sbalordimento che toglie le parole... Mi spaventai leggendo che al
sincero amante, cui sia sottratta la vista dell'oggetto amato, non può che sopravvenire
uno stato di consunzione che spesso arriva sino a fargli prendere il letto, e talora il
male sopraffà il cervello, si perde il senno e si vaneggia (evidentemente non ero
ancor giunto in quello stato, perché avevo lavorato assai bene nell'esplorare la
biblioteca). Ma lessi con apprensione che se il male peggiora, può sopravvenirne la
morte e mi chiesi se la gioia che la fanciulla mi dava a pensarla valesse questo
sacrificio supremo del corpo, a parte ogni retta considerazione sulla salute dell'anima.
Anche perché trovai un'altra citazione di Basilio secondo il quale”qui animam
corpori per vitia conturbationesque commiscent, utrinque quod habet utile ad vitam
necessarium demoliuntur, animamque lucidam ac nitidam carnalium voluptatum
limo perturbant, et corporis munditiam atque nitorem hac ratione miscentes, inutile
hoc ad vitae officia ostendunt”. Situazione estrema in cui proprio non volevo
trovarmi.
Appresi altresì da una frase di santa Hildegarda che quell'umor melanconico
che in giornata avevo provato, e che attribuivo a dolce sentimento di pena per
l'assenza della fanciulla, pericolosamente assomiglia al sentimento che prova chi
devia dallo stato armonico e perfetto che l'uomo prova in paradiso, e che questa
melanconia”nigra et amara” è prodotta dal soffio del serpente e dalla suggestione del
diavolo. Idea condivisa anche da infedeli di pari saggezza, perché mi caddero sotto
gli occhi le linee attribuite a Abu Bakr-Muhammad Ibn Zaka-riyya ar-Razi, che in un
Liber continens identifica la melanconia amorosa con la licantropia, che spinge chi
ne è colpito a comportarsi come un lupo. La sua descrizione mi serrò la gola:
dapprima gli amanti appaiono mutati nel loro aspetto esteriore, la loro vista si
indebolisce, gli occhi diventano cavi e senza lacrime, la lingua lentamente si essicca
e su di essa appaiono delle pustole, tutto il corpo è secco e soffrono continuamente la
sete; a questo punto trascorrono la loro giornata sdraiati a faccia in giù, sul viso e
sulle tibie appaiono segni simili a morsi di cane, e infine di notte vagano per i
cimiteri come lupi.
Non ebbi infine più dubbi sulla gravità del mio stato quando lessi citazioni dal
grandissimo Avicenna, dove l'amore viene definito come un pensiero assiduo di
natura melanconica, che nasce a causa del pensare e ripensare le fattezze, i gesti o i
costumi di una persona di sesso opposto (come Avicenna aveva rappresentato con
fedele vivacità il caso mio!): esso non nasce come malattia ma malattia diviene
quando non essendo soddisfatto diventa pensiero ossessivo (e perché mai mi sentivo
ossessionato io che pure, Dio mi perdoni, mi ero ben soddisfatto? o forse ciò che era
avvenuto la notte precedente non era soddisfazione d'amore? ma come si soddisfa
allora questo male?), e come conseguenza si ha un moto continuo delle palpebre, un
respiro irregolare, ora si ride e ora si piange, e il polso batte (e invero il mio batteva,
e il respiro si spezzava mentre leggevo quelle righe!). Avicenna consigliava un

metodo infallibile già proposto da Galeno per scoprire di chi qualcuno sia
innamorato: tenere il polso del dolente e pronunciare molti nomi di persone d'altro
sesso, sino a che si avverta a quale nome il ritmo del polso si accelera: e io temevo
che di colpo entrasse il mio maestro e mi afferrasse il braccio e spiasse nella
pulsazione delle mie vene il mio segreto, del che molto mi sarei vergognato... Ahimè,
Avicenna suggeriva, come rimedio, di unire i due amanti in matrimonio, e il male
sarebbe guarito. Proprio vero che era un infedele, se pure avveduto, perché non
teneva conto della condizione di un novizio benedettino, condannato dunque a non
guarire mai - o meglio consacratosi, per sua scelta, o per oculata scelta dei suoi
parenti, a mai ammalarsi. Per fortuna Avicenna, sia pure non pensando all'ordine
cluniacense, considerava il caso di amanti non ricongiungibili, e consigliava come
cura radicale i bagni caldi (che Berengario volesse guarire del suo mal d'amore per lo
scomparso Adelmo? ma si poteva soffrire mal d'amore per un essere del proprio
sesso, o quella non era che bestiale lussuria? e forse non era bestiale la lussuria della
mia notte passata? no certo, mi dicevo subito, era dolcissima - e subito dopo: sbagli
Adso, quella fu illusione del diavolo, bestialissima era, e se hai peccato a essere
bestia pecchi ancora più ora a non volertene rendere conto!). Ma poi lessi anche che,
sempre secondo Avicenna, vi erano pure altri mezzi: per esempio, ricorrere
all'assistenza di donne vecchie ed esperte che passino il tempo a denigrare l'amata - e
pare che le donne vecchie siano più esperte degli uomini in questa bisogna. Forse
questa era la soluzione, ma donne vecchie all'abbazia non ne potevo trovare (né
giovani, invero) e dunque avrei dovuto chiedere a qualche monaco di parlarmi male
della ragazza, ma a chi? E poi, poteva un monaco conoscere bene le donne come le
conosceva una donna vecchia e pettegola? L'ultima soluzione suggerita dal saraceno
era addirittura invereconda perché postulava che si facesse congiungere l'amante
infelice con molte schiave, cosa assai inconveniente per un monaco. Infine, mi
dicevo, come può guarire di mal d'amore un giovane monaco, non c'è proprio
salvezza per lui? Forse dovevo ricorrere a Severino e alle sue erbe? Infatti trovai un
brano di Arnaldo da Villanova, autore che già avevo sentito citare con molta
considerazione da Guglielmo, il quale faceva nascere il mal d'amore da una
abbondanza di umori e di pneuma, quando cioè l'organismo umano si trova in
eccesso di umidità e calore, dato che il sangue (che produce il seme generativo)
crescendo per eccesso provoca eccesso di seme, una”complexio venerea”, e un
desiderio intenso di unione tra uomo e donna. C'è una virtù estimativa situata nella
parte dorsale del ventricolo medio dell'encefalo (cos'è, mi chiesi?) il cui scopo è
percepire le intentiones non sensibili che sono negli oggetti sensibili captati dai sensi,
e quando il desiderio per l'oggetto percepito dai sensi si fa troppo forte ecco che la
facoltà estimativa ne è sconvolta, e si pasce solo del fantasma della persona amata;
allora si verifica una infiammazione di tutta l'anima e il corpo, con la tristezza
alternata alla gioia, perché il calore (che nei momenti di disperazione scende nelle
parti più profonde del corpo e raggela la cute) nei momenti di gioia sale alla
superficie infiammando il volto. La cura suggerita da Arnaldo consisteva nel cercare
di perdere la confidenza e la speranza di raggiungere l'oggetto amato, in modo che il
pensiero se ne allontanasse.

Ma allora sono guarito, o in via di guarigione, mi dissi, perché ho poca o
nessuna speranza di rivedere l'oggetto dei miei pensieri, e se lo vedessi di
raggiungerlo, e se lo raggiungessi di possederlo di nuovo, e se lo ripossedessi di
trattenerlo presso di me, sia a cagione del mio stato monacale che dei doveri che mi
sono imposti dal rango della mia famiglia... Sono salvo, mi dissi, chiusi il fascicolo e
mi ricomposi, proprio mentre Guglielmo entrava nella stanza. Ripresi con lui il
viaggio attraverso il labirinto ormai svelato (come ho già raccontato) e per il
momento scordai la mia ossessione.
Come si vedrà l'avrei ritrovata entro breve tempo, ma in circostanze (ahimè!)
ben diverse.

Quarto giorno

Notte
Dove Salvatore si fa miseramente scoprire da Bernardo Gui,
la ragazza amata da Adso viene presa come strega e tutti
vanno a letto più infelici e preoccupati di prima

Stavamo infatti ridiscendendo nel refettorio quando udimmo dei clamori, e
delle luci fievoli balenarono dalla parte della cucina. Guglielmo spense di colpo il
lume. Seguendo i muri ci avvicinammo alla porta che dava sulla cucina, e sentimmo
che il rumore proveniva dall'esterno, salvo che la porta era aperta. Poi le voci e le luci
si allontanarono, e qualcuno chiuse con violenza la porta. Era un tumulto grande che
preludeva a qualcosa di sgradevole. Velocemente ripassammo per l'ossario,
riapparimmo nella chiesa, deserta, uscimmo dal portale meridionale, e scorgemmo un
baluginare di fiaccole nel chiostro.
Ci appressammo, e nella confusione pareva che fossimo accorsi anche noi
insieme ai molti che già erano sul luogo, usciti vuoi dal dormitorio vuoi dalla casa
dei pellegrini. Vedemmo che gli arcieri stavano tenendo saldamente Salvatore,
bianco come il bianco dei suoi occhi, e una donna che piangeva. Provai una stretta al
cuore: era lei, la ragazza dei miei pensieri. Come mi vide mi riconobbe e mi lanciò
uno sguardo implorante e disperato. Ebbi l'impulso di lanciarmi a liberarla, ma
Guglielmo mi trattenne sussurrandomi alcuni improperi per nulla affettuosi. I monaci
e gli ospiti ora accorrevano da ogni parte.
Arrivò l'Abate, arrivò Bernardo Gui, a cui il capitano degli arcieri fece un
breve rapporto. Ecco cos'era accaduto.
Per ordine dell'inquisitore essi pattugliavano nottetempo l'intera spianata, con
particolare attenzione per il viale che andava dal portale d'ingresso alla chiesa, la
zona degli orti, e la facciata dell'Edificio (perché? mi chiesi, e capii: evidentemente
perché Bernardo aveva raccolto dai famigli o dai cucinieri voci su alcuni traffici
notturni, magari senza sapere chi esattamente ne fossero i responsabili, che
avvenivano tra l'esterno della cinta e le cucine, e chissà che lo stolido Salvatore,
come aveva detto a me dei suoi propositi, non ne avesse già parlato in cucina o nelle
stalle a qualche sciagurato che, intimorito dall'interrogatorio del pomeriggio, aveva
gettato in pasto a Bernardo questa mormorazione). Nel girare circospetti e al buio tra
la nebbia, gli arcieri avevano finalmente sorpreso Salvatore, in compagnia della
donna, mentre armeggiava davanti alla porta della cucina.
“Una donna in questo luogo santo! E con un monaco!” disse severamente
Bernardo rivolgendosi all'Abate. “Signore magnificentissimo,” proseguì, “se si
trattasse solo della violazione del voto di castità, la punizione di quest'uomo sarebbe
cosa di vostra giurisdizione. Ma poiché non sappiamo ancora se i maneggi di questi
due sciagurati abbiano qualcosa a che vedere con la salute di tutti gli ospiti,

dobbiamo prima far luce su questo mistero. Orsù, dico a te, miserabile,” e strappava
dal petto di Salvatore l'evidente involto che quello credeva di celare,”cos'hai lì
dentro?”
Io già lo sapevo: un coltello, un gatto nero che, aperto che fu l'involto, fuggì
miagolando infuriato, e due uova, ormai rotte e viscide, che a tutti parvero sangue, o
bile gialla, o altra sostanza immonda. Salvatore stava per entrare in cucina,
ammazzare il gatto e cavargli gli occhi, e chissà con quali promesse aveva indotto la
ragazza a seguirlo. Con quali promesse, lo seppi subito. Gli arcieri frugarono la
ragazza, tra risate maliziose e mezze parole lascive, e le trovarono addosso un
galletto morto, ancora da spennare. Sfortuna volle che nella notte, in cui tutti i gatti
sono grigi, il gallo apparisse nero anch'esso come il gatto. Io pensai, invece, che non
ci voleva di più per attrarla, la povera affamata che già la notte scorsa aveva
abbandonato (e per amor mio!) il suo prezioso cuore di bue...
“Ah ah!” esclamò Bernardo con tono di gran preoccupazione,”gatto e gallo
nero... Ma io li conosco questi parafernali...” Scorse Guglielmo tra gli astanti: “Non
li conoscete anche voi, frate Guglielmo? Non foste inquisitore a Kilkenny, tre anni
fa, dove quella ragazza aveva commercio con un demone che le appariva sotto le
specie di un gatto nero?”
Mi parve che il mio maestro tacesse per viltà. Gli afferrai la manica, lo scossi,
gli sussurrai disperato: “Ma ditegli che era per mangiare...”
Egli si liberò dalla mia presa e si rivolse educatamente a Bernardo: “Non credo
voi abbiate bisogno delle mie antiche esperienze per arrivare alle vostre conclusioni,”
disse.
“Oh no, ci sono testimonianze ben più autorevoli,” sorrise Bernardo.”Stefano
di Borbone racconta nel suo trattato sui sette doni dello spirito santo come san
Domenico, dopo aver predicato a Fanjeaux contro gli eretici, annunciò a certe donne
che esse avrebbero visto chi avevano servito sino ad allora. E di colpo balzò in
mezzo a loro un gatto spaventoso dalle dimensioni di un grosso cane, con gli occhi
grandi e infocati, la lingua sanguinolenta che arrivava sino all'ombelico, la coda corta
e ritta in aria in modo che comunque l'animale si girasse mostrava la turpitudine del
suo di dietro, fetido quanti altri mai, come si conviene a quell'ano che molti devoti di
Satana, non ultimi i cavalieri templari, hanno sempre usato baciare nel corso delle
loro riunioni. E dopo aver girato intorno alle donne per un'ora, il gatto balzò sulla
corda della campana e vi si arrampicò, lasciando indietro i suoi resti puteolenti. E
non è il gatto l'animale amato dai catari, che secondo Alano delle Isole si chiamano
così proprio da catus, perché di questa bestia baciano le terga ritenendole
incarnazione di Lucifero? E non conferma questa disgustosa pratica anche Guglielmo
d'Alvernia nel De legibus? E non dice Alberto Magno che i gatti sono demoni in
potenza? E non riporta il mio venerabile confratello Jacques Fournier che sul letto di
morte dell'inquisitore Gaufrido da Carcassonne apparvero due gatti neri, che altro
non erano che demoni che volevano dileggiare quelle spoglie?”
Un mormorio di orrore percorse il gruppo dei monaci, molti dei quali si fecero
il segno della santa croce.

“Signor Abate, signor Abate,” diceva frattanto Bernardo con aria
virtuosa,”forse la magnificenza vostra non sa cosa sono usi fare i peccatori con questi
strumenti! Ma lo so ben io, Dio non volesse! Ho visto donne scelleratissime, nelle
ore più buie della notte, insieme con altre della loro risma, usare di gatti neri per
ottenere prodigi che non poterono mai negare: così da andare a cavalcioni di certi
animali, e percorrere col favore notturno spazi immensi, trascinando i loro schiavi,
trasformati in incubi vogliosissimi... E il diavolo stesso si mostra loro, o almeno loro
lo credono fortemente, sotto forma di gallo, o di altro animale nerissimo, e con quello
persino, non domandatemi come, congiacciono. E so di certo che con negromanzie
del genere, non è molto, proprio in Avignone, si prepararono filtri e unguenti per
attentare alla vita dello stesso signor papa, avvelenandogli i cibi. Il papa poté
difendersene e individuare il tossico solo perché era munito di prodigiosi gioielli in
forma di lingua di serpente, fortificati da mirabili smeraldi e rubini che per virtù
divina servivano a rivelare la presenza di veleno nei cibi! Undici gliene aveva
regalate il re di Francia, di queste lingue preziosissime, grazie al cielo, e solo così il
nostro signor papa poté scampare alla morte! E' vero che i nemici del pontefice
fecero anche di più, e tutti sanno cosa si scoprì dell'eretico Bernard Délicieux
arrestato dieci anni fa: gli furono trovati in casa libri di magìa nera annotati proprio
alle pagine più scellerate, con tutte le istruzioni per costruire figure di cera onde recar
danno ai suoi nemici. E ci credereste, in casa gli furono pure trovate figure che
riproducevano, con arte certo ammirevole, l'immagine stessa del papa, con circoletti
rossi sulle parti vitali del corpo: e tutti sanno che tali figure, tenute appese per una
corda, le si pone davanti a uno specchio e poi si colpiscono i circoli vitali con degli
spilli e... Oh, ma perché mi attardo in queste miserie disgustose? Il papa stesso ne ha
parlato e le ha descritte, condannandole, proprio l'anno scorso, nella sua costituzione
Super illius specula! E spero proprio che ne abbiate copia in questa vostra ricca
biblioteca, per meditarvi come si deve...”
“L'abbiamo, l'abbiamo,” confermò fervidamente l'Abate, turbatissimo.
“Va bene,” concluse Bernardo.”Ormai il fatto mi pare chiaro. Un monaco
sedotto, una strega, e qualche rito che per fortuna non ha avuto luogo. A quali fini? E'
quel che sapremo, e voglio sottrarre alcune ore al sonno per saperlo. La vostra
magnificenza voglia mettermi a disposizione un luogo dove quest'uomo possa essere
custodito...”
“Abbiamo delle celle nel sottosuolo del laboratorio dei fabbri,” disse
l'Abate,”che per fortuna si usano assai poco e sono vuote da anni...”
“Per fortuna o per sfortuna,” osservò Bernardo. E ordinò agli arcieri di farsi
mostrare la strada e condurre in due celle diverse i due catturati; e di legare bene
l'uomo a qualche anello infisso nel muro, in modo che egli potesse fra breve scendere
a interrogarlo guardandolo bene in viso. Quanto alla ragazza, aggiunse, chi fosse era
chiaro, e non valeva la pena di interrogarla quella notte. Altre prove l'avrebbero
attesa prima di bruciarla come strega. E se strega era, non avrebbe facilmente parlato.
Ma il monaco forse, si poteva ancora pentire (e fissava Salvatore tremante, come a
fargli intendere che gli offriva ancora una possibilità), raccontando la verità e,
aggiunse, denunciando i suoi complici.

I due vennero trascinati via, l'uno silenzioso e disfatto, quasi febbricitante,
l'altra che piangeva, e scalciava, e gridava come un animale al macello. Ma né
Bernardo, né gli arcieri, né io stesso, intendevamo cosa dicesse nella sua lingua di
contadina. Per quanto parlasse, era come muta. Ci sono delle parole che danno
potere, altre che rendono più derelitti ancora, e di questa sorta sono le parole volgari
dei semplici, a cui il Signore non ha concesso di sapersi esprimere nella lingua
universale della sapienza e della potenza.
Ancora una volta fui tentato di seguirla, ancora una volta Guglielmo,
scurissimo in volto, mi trattenne.”Stai fermo, sciocco,” disse, “la ragazza è perduta, è
carne bruciata.”
Mentre osservavo atterrito la scena, in un turbine di pensieri contraddittori,
fissando la fanciulla, mi sentii toccare sulla spalla. Non so perché, ma prima ancora
di voltarmi, riconobbi al tocco Ubertino.
“Tu guardi la strega, vero?” mi chiese. E sapevo che non poteva sapere della
mia vicenda, e quindi parlava così solo perché aveva colto, con la sua terribile
penetrazione per le passioni umane, l'intensità del mio sguardo.
“No...” mi schermii,”non la guardo... cioè, forse la guardo, ma non è una
strega... non lo sappiamo, forse è innocente...”
“Tu la guardi perché è bella. E' bella, vero?” mi domandò con straordinario
calore, stringendomi il braccio.”Se la guardi perché è bella, e ne sei turbato (ma so
che sei turbato, perché il peccato di cui la si sospetta te la rende ancora più
affascinante), se la guardi e provi desiderio, perciostesso essa è una strega. Sta in
guardia, figlio mio... La bellezza del corpo si limita alla pelle. Se gli uomini
vedessero quello che è sotto la pelle, così come accade con la lince di Beozia,
rabbrividirebbero alla visione della donna. Tutta quella grazia consiste di mucosità e
di sangue, di umori e di bile. Se si pensa a ciò che si nasconde nelle narici, nella gola
e nel ventre, non si troverà che lordume. E se ti ripugna toccare il muco o lo sterco
con la punta del dito, come mai potremmo desiderare di abbracciare il sacco stesso
che contiene lo sterco?”
Mi colse un conato di vomito. Non volevo più ascoltare quelle parole. Mi
venne in soccorso il mio maestro, che aveva udito. Si avvicinò bruscamente a
Ubertino, gli afferrò il braccio e lo staccò dal mio.
“Basta così, Ubertino,” disse.”Quella ragazza presto sarà sotto tortura, quindi
sul rogo. Diventerà esattamente come dici tu, muco, sangue, umori e bile. Ma
saranno i nostri simili a cavare di sotto alla sua pelle ciò che il Signore ha voluto che
fosse protetto e adornato da quella pelle. E dal punto di vista della materia prima, tu
non sei migliore di lei. Lascia stare il ragazzo.”
Ubertino si turbò: “Forse ho peccato,” mormorò.”Senz'altro ho peccato. Che
altro può fare un peccatore?”
Tutti ormai stavano rientrando, commentando l'accaduto. Guglielmo si
intrattenne un poco con Michele e con gli altri minoriti, che gli chiedevano le sue
impressioni.
“Bernardo ha ora in mano un argomento, sia pure equivoco. Nell'abbazia si
aggirano negromanti, che fan le stesse cose che furono fatte contro il papa ad

Avignone. Non è certo una prova, e in prima istanza non può essere usata per
disturbare l'incontro di domani. Questa notte cercherà di strappare a quel disgraziato
qualche altra indicazione, di cui, ne sono sicuro, non farà uso subito domani mattina.
La terrà in riserbo, gli servirà più avanti, per disturbare l'andamento delle discussioni
se mai prendessero una via che gli è sgradita.”
“Potrebbe fargli dire qualcosa da usare contro di noi?” domandò Michele da
Cesena.
Guglielmo rimase dubbioso: “Speriamo di no,” disse. Mi resi conto che, se
Salvatore diceva a Bernardo quello che aveva detto a noi, sul passato suo e del
cellario, e se accennava qualcosa al rapporto di entrambi con Ubertino, per fugace
che fosse stato, si sarebbe creata una situazione assai imbarazzante.
“In ogni caso attendiamo gli eventi,” disse Guglielmo con serenità. “D'altra
parte Michele, tutto è già stato deciso prima. Ma tu vuoi provare.”
“Lo voglio,” disse Michele, “e il Signore mi aiuterà. Che san Francesco
interceda per tutti noi.”
“Amen,” risposero tutti.
“Ma non è detto,” fu l'irriverente commento di Guglielmo. “San Francesco
potrebbe essere da qualche parte in attesa del giudizio, senza vedere il Signore faccia
a faccia.”
“Maledetto sia l'eretico Giovanni!” sentii brontolare messer Girolamo mentre
ciascuno tornava a dormire.”Se adesso ci toglie anche l'assistenza dei santi, dove
finiremo noi, poveri peccatori?”

Quinto giorno

Quinto giorno

Prima
Dove ha luogo una fraterna discussione sulla povertà di Gesù

Il cuore agitato da mille angosce, dopo la scena della notte, mi levai la mattina
del quinto giorno che già suonava la prima, quando Guglielmo mi scosse rudemente
avvertendomi che tra poco si sarebbero riunite le due legazioni. Guardai fuori dalla
finestra della cella e non vidi nulla. La nebbia del giorno prima era diventata una
coltre lattiginosa che dominava incontrastata il pianoro.
Appena uscito vidi l'abbazia come non l'avevo ancora vista prima di allora;
solo alcune costruzioni maggiori, la chiesa, l'Edificio, la sala capitolare si stagliavano
anche a distanza, sia pure imprecise, ombre tra le ombre, ma il resto dei casamenti
era visibile solo a pochi passi. Pareva che le forme, delle cose e degli animali,
sorgessero all'improvviso dal nulla; le persone sembravano emergere dalla bruma
dapprima grigie come fantasmi, poi via via e a fatica riconoscibili.
Nato nei paesi nordici non ero nuovo a quell'elemento, che in altri momenti mi
avrebbe ricordato con qualche dolcezza la pianura e il castello della mia nascita. Ma
quella mattina le condizioni dell'aria mi parvero dolorosamente affini alle condizioni
dell'anima mia, e l'impressione di tristezza con cui mi ero svegliato si accrebbe a
mano a mano che mi appressavo alla sala capitolare.
A pochi passi dalla costruzione vidi Bernardo Gui che si accommiatava da
un'altra persona che a tutta prima non riconobbi. Come poi mi passò accanto, mi
accorsi che era Malachia. Si guardava intorno come chi non voglia essere scorto
mentre commette un delitto: ma ho già detto che l'espressione di quest'uomo era per
natura quella di chi celi, o tenti di celare, un inconfessato segreto.
Non mi riconobbe, e si allontanò. Io, mosso dalla curiosità, seguii Bernardo e
vidi che stava scorrendo con l'occhio delle carte, che forse Malachia gli aveva
consegnato. Sulla soglia del capitolo chiamò con un gesto il capo degli arcieri, che
stava nei pressi, e gli mormorò alcune parole. Poi entrò. Io gli tenni dietro.
Era la prima volta che ponevo piede in quel luogo, che al di fuori era di
modeste dimensioni e sobrie fattezze; mi avvidi che era stato ricostruito in tempi
recenti sulle spoglie di una primitiva chiesa abbaziale, forse distrutta in parte da un
incendio.
Entrando da fuori si passava sotto un portale alla moda nuova, dall'arco a sesto
acuto, senza decorazioni e sovrastato da un rosone. Ma, all'interno, ci si trovava in un
atrio, rifatto sulle vestigia di un vecchio nartece. Di fronte si parava un altro portale,
con l'arco alla moda antica, il timpano a mezzaluna mirabilmente scolpito. Doveva
essere il portale della chiesa scomparsa.

Le sculture del timpano erano altrettanto belle ma meno inquietanti di quelle
della chiesa attuale. Anche qui il timpano era dominato da un Cristo in trono; ma
accanto a lui, in varie pose e con vari oggetti tra le mani, stavano i dodici apostoli
che da lui avevano ricevuto il mandato di andare per il mondo a evangelizzare le
genti. Sopra la testa del Cristo, in un arco diviso in dodici pannelli, e sotto i piedi del
Cristo, in una processione ininterrotta di figure, erano rappresentati i popoli del
mondo, destinati a ricevere la buona novella. Riconobbi dai loro costumi gli ebrei, i
cappadoci, gli arabi, gli indiani, i frigi, i bizantini, gli armeni, gli sciti, i romani. Ma,
frammisti a loro, in trenta tondi che si disponevano ad arco sopra l'arco dei dodici
pannelli, stavano gli abitanti dei mondi sconosciuti, di cui appena ci parlano il
Fisiologo e i discorsi incerti dei viaggiatori. Molti di loro mi risultarono ignoti, altri
ne riconobbi: a esempio i bruti con sei dita per mano, i fauni che nascono dai vermi
che si formano tra la corteccia e la polpa degli alberi, le sirene con la coda squamosa,
che seducono i marinai, gli etiopi dal corpo tutto nero, che si difendono dalla vampa
del sole scavando caverne sotterranee, gli onocentauri, uomini sino all'ombelico e
asini di sotto, i ciclopi con un occhio solo della grandezza di uno scudo, Scilla con la
testa e il petto di ragazza, il ventre di lupa e la coda di delfino, gli uomini pelosi
dell'India che vivono nelle paludi e sul fiume Epigmaride, i cinocefali, che non
possono dire parola senza interrompersi e abbaiare, gli sciapodi, che corrono
velocissimi sulla loro unica gamba e quando si vogliono riparare dal sole si sdraiano
e rizzano il gran piede come un ombrello, gli astomati della Grecia privi di bocca,
che respirano dalle narici e vivono solo d'aria, le donne barbute d'Armenia, i pigmei,
gli epistigi che alcuni chiamano anche blemmi, che nascono senza testa, hanno la
bocca sul ventre e gli occhi sulle spalle, le donne mostruose del mar Rosso, alte
dodici piedi, coi capelli che arrivano al calcagno, una coda bovina in fondo alla
schiena e zoccoli di cammello, e quelli con le piante dei piedi rovesciate all'indietro,
che chi li insegue guardandone le orme arriva sempre da dove vengono e mai dove
vanno, e ancora gli uomini con tre teste, quelli con gli occhi luccicanti come lampade
e i mostri dell'isola di Circe, corpi umani e cervici dei più vari animali...
Questi e altri prodigi erano scolpiti su quel portale. Ma nessuno di essi
provocava inquietudine perché essi non stavano a significare i mali di questa terra o i
tormenti dell'inferno, bensì erano testimoni del fatto che la buona novella aveva
raggiunto tutta la terra cognita e si stava estendendo a quella incognita, per cui il
portale era gioiosa promessa di concordia, di raggiunta unità nella parola di Cristo, di
splendida ecumene.
Buon auspicio, mi dissi, per l'incontro che si svolgerà al di là di questa soglia,
in cui uomini fatti nemici l'un l'altro da opposte interpretazioni del vangelo, forse
oggi si ritroveranno per comporre le loro querele. E mi dissi che ero un debole
peccatore a dolorare per i miei casi personali mentre stavano per verificarsi eventi di
tanta importanza per la storia della cristianità. Commisurai la pochezza delle mie
pene alla grandiosa promessa di pace e di serenità sigillata nella pietra del timpano.
Chiesi perdono a Dio per la mia fragilità, e varcai più sereno la soglia.

Non appena entrato vidi al completo i membri di entrambe le legazioni, che si
fronteggiavano su di una serie di scranni disposti a emiciclo, i due fronti divisi da un
tavolo a cui sedevano l'Abate e il cardinal Bertrando.
Guglielmo, che io seguii per prendere appunti, mi mise dalla parte dei minoriti,
dove stavano Michele coi suoi e altri francescani della corte di Avignone: perché
l'incontro non doveva apparire come un duello tra italiani e francesi, ma una disputa
tra sostenitori della regola francescana e i loro critici, tutti uniti da una sana e
cattolica fedeltà alla corte pontificia.
Con Michele da Cesena stavano frate Arnaldo d'Aquitania, frate Ugo da
Novocastro e frate Guglielmo Alnwick, che avevano preso parte al capitolo di
Perugia, e poi il vescovo di Caffa e Berengario Talloni, Bonagrazia da Bergamo e
altri minoriti della corte avignonese. Dalla parte opposta sedevano Lorenzo
Decoalcone, baccelliere di Avignone, il vescovo di Padova e Jean d'Anneaux, dottore
in teologia a Parigi. Accanto a Bernardo Gui, silenzioso e assorto, c'era il
domenicano Jean de Baune che in Italia chiamavano Giovanni Dalbena. Costui, mi
disse Guglielmo, era stato anni prima inquisitore a Narbona, dove aveva processato
molti beghini e pinzocheri; ma siccome aveva imputato di eresia proprio una
proposizione concernente la povertà di Cristo, si era levato contro di lui Berengario
Talloni, lettore nel convento di quella città, appellandosi al papa. Allora Giovanni era
ancora incerto su questa materia, e aveva convocato entrambi a corte per discutere,
senza che si addivenisse a una conclusione. Tanto che poco dopo i francescani
avevano preso la posizione, di cui ho già detto, al capitolo di Perugia. Infine, da parte
degli avignonesi, c'erano altri ancora, tra cui il vescovo di Alborea.
La seduta fu aperta da Abbone che ritenne opportuno riassumere i fatti più
recenti. Ricordò che nell'anno del Signore 1322 il capitolo generale dei frati minori,
riunitosi a Perugia sotto la guida di Michele da Cesena, aveva stabilito con matura e
diligente deliberazione che Cristo, per dare esempio di vita perfetta, e gli apostoli per
adeguarsi al suo insegnamento, non avevano mai avuto in comune alcuna cosa, sia
per ragioni di proprietà che di signoria, e che questa verità era materia di fede sana e
cattolica, come si evinceva da varie citazioni dei libri canonici. Per cui era meritoria
e santa la rinunzia alla proprietà di tutte le cose e che a questa regola di santità si
erano attenuti i primi fondatori della chiesa militante. Che a questa verità si era
attenuto nel 1312 il concilio di Vienne e che lo stesso papa Giovanni nel 1317, nella
costituzione sopra lo stato dei frati minori che inizia Quorundam exigit, aveva
commentato i deliberati di quel concilio come santamente composti, lucidi, solidi e
maturi. Onde il capitolo perugino, ritenendo che ciò che per sana dottrina la sedia
apostolica aveva sempre approvato, sempre si dovesse tener per accettato, né da esso
in alcun modo ci si dovesse dipartire, altro non aveva fatto che risuggellare tale
decisione conciliare, per la firma di maestri in sacra teologia come frate Guglielmo
d'Inghilterra, frate Enrico d'Alemagna, frate Arnaldo d'Aquitania, provinciali e
ministri; nonché con il suggello di frate Niccolao ministro di Francia, frate
Guglielmo Bloc baccelliere, del ministro generale e di quattro ministri provinciali,
frate Tommaso da Bologna, frate Pietro della provincia di san Francesco, frate
Fernando da Castello e frate Simone da Turonia. Però, aggiunse Abbone, l'anno

seguente il papa emanava la decretale Ad conditorem canonum contro cui si
appellava frate Bonagrazia da Bergamo, ritenendola contraria agli interessi del suo
ordine. Il papa allora aveva spiccato quella decretale dalle porte della chiesa
maggiore di Avignone dove era stata appesa, e l'aveva emendata in più punti. Ma in
realtà l'aveva resa ancor più aspra, prova ne fosse che per immediata conseguenza
frate Bonagrazia era stato tenuto per un anno in prigione. Né si potevano avere dubbi
sulla severità del pontefice, perché lo stesso anno emanava la ormai notissima Cum
inter nonnullos, in cui definitivamente si condannavano le tesi del capitolo di
Perugia.
Parlò a questo punto, garbatamente interrompendo Abbone, il cardinal
Bertrando e disse che occorreva ricordare come, a complicar le cose e irritare il
pontefice, fosse intervenuto nel 1324 Ludovico il Bavaro con la dichiarazione di
Sachsenhausen, dove si assumevano senza alcuna buona ragione le tesi di Perugia
(né si comprendeva, notò Bertrando con un fine sorriso, perché mai l'imperatore
acclamasse tanto entusiasticamente una povertà che egli non praticava affatto),
ponendosi contro messere il papa, chiamandolo inimicus pacis e dicendolo inteso a
suscitar scandali e discordie, trattandolo infine da eretico, anzi da eresiarca.
“Non proprio,” tentò di mediare Abbone.
“In sostanza sì,” disse seccamente Bertrando. E aggiunse che era stato proprio
per controbattere l'inopportuno intervento dell'imperatore che messere il papa era
stato costretto a emettere la decretale Quia quorundam, e che infine aveva
severamente invitato Michele da Cesena a presentarsi al suo cospetto. Michele aveva
mandato lettere escusatorie dicendosi malato, cosa di cui nessuno dubitava, inviando
in vece sua frate Giovanni Fidanza e frate Umile Custodio da Perugia. Ma si dava il
caso, disse il cardinale, che i guelfi di Perugia avevano informato il papa che, lungi
dall'esser malato, fra Michele stava tenendo contatti con Ludovico di Baviera. E in
ogni caso, quello che era stato essendo stato, ora fra Michele sembrava di bello e
sereno aspetto, e lo si attendeva dunque ad Avignone. Era peraltro meglio,
ammetteva il cardinale, misurare prima, come si stava ora facendo, al cospetto di
uomini prudenti di ambo le parti, cosa Michele al papa avrebbe poi detto, dato che il
fine di tutti era pur sempre quello di non inasprir le cose e comporre fraternamente
una diatriba che non aveva ragion d'essere tra un padre amoroso e i suoi figli devoti,
e che sino ad allora si era rinfocolata solo per gli interventi di uomini del secolo,
imperatori e vicari che fossero, i quali nulla avevano a che vedere con le questioni di
santa madre chiesa.
Intervenne allora Abbone e disse che, pur essendo uomo di chiesa e abate di un
ordine a cui la chiesa tanto doveva (un mormorio di rispetto e deferenza corse da
ambo i lati dell'emiciclo), non riteneva tuttavia che l'imperatore dovesse rimanere
estraneo a tali questioni, per le molte ragioni che frate Guglielmo da Baskerville
avrebbe poi detto. Ma, diceva sempre Abbone, era tuttavia giusto che la prima parte
del dibattito dovesse svolgersi tra i messi pontifici e i rappresentanti di quei figli di
san Francesco che, per il fatto stesso di essere intervenuti a questo incontro, del
pontefice si dimostravano figli devotissimi. E quindi invitava frate Michele o chi per
lui a dire cosa egli intendesse sostenere in Avignone.

Michele disse che, con grande sua gioia e commozione, si trovava tra loro
quella mattina Ubertino da Casale, a cui lo stesso pontefice, nel 1322, aveva chiesto
una fondata relazione sulla questione della povertà. E proprio Ubertino avrebbe
potuto riassumere, con la lucidità, l'erudizione e la fede appassionata che tutti gli
riconoscevano, i punti capitali di quelle che erano ormai, e indefettibili, le idee
dell'ordine francescano.
Si alzò Ubertino e, non appena iniziò a parlare, capii perché mai avesse
suscitato tanto entusiasmo e come predicatore e come uomo di corte. Appassionato
nel gesto, suadente nella voce, affascinante nel sorriso, chiaro e conseguente nel
ragionamento, egli legò a sé gli ascoltatori per tutto il tempo che ebbe la parola. Egli
iniziò una disquisizione molto dotta sulle ragioni che confortavano le tesi di Perugia.
Disse che anzitutto si doveva riconoscere che Cristo e gli apostoli suoi furono in
duplice stato, perché furono prelati della chiesa del nuovo testamento e in questo
modo possedettero, quanto ad autorità di dispensazione e distribuzione, per dare ai
poveri e ai ministri della chiesa, come è scritto nel quarto capitolo degli Atti degli
apostoli, e su questo nessuno fa questione. Ma secondariamente Cristo e gli apostoli
si debbono considerare come persone singole, fondamento di ogni religiosa
perfezione, e perfetti dispregiatori del mondo. E a questo proposito si propongono
due modi di avere, l'uno dei quali è civile e mondano, che le leggi imperiali
definiscono con le parole in bonis nostris, perché nostri sono detti quei beni dei quali
si ha difesa e che, essendoci tolti, abbiamo diritto di pretendere. Per cui una cosa è
civilmente e mondanamente difendere la cosa propria da colui che ce la vuol togliere,
appellandosi al giudice imperiale (e dire che Cristo e gli apostoli ebbero cose in
questo modo è affermazione eretica, perché come dice Matteo nel V capitolo a colui
che vuole contendere con te in giudizio e toglierti la tunica, lascia anche il mantello,
né dice diversamente Luca nel VI capitolo, con le quali parole Cristo rimuove da sé
ogni dominio e signoria e questo medesimo impone ai suoi apostoli, si veda inoltre
Matteo capitolo XXIV, dove Pietro dice al Signore che per seguirlo lasciarono ogni
cosa); ma per altro modo si possono tuttavia avere le cose temporali, quanto a ragion
della comune carità fraterna, e in questo modo Cristo e i suoi ebbero dei beni per
ragione naturale, la quale ragione è da alcuni chiamata jus poli, cioè ragione del
cielo, a sustentazione della natura che senza ordinazione umana è consona alla retta
ragione; mentre lo jus fori è potestà che dipende da umana pattuizione.
Anteriormente alla prima divisione delle cose queste, quanto al dominio, furono
come ora sono le cose che non risultano tra i beni di alcuno e si concedono a chi le
occupa e furono in un certo senso comuni a tutti gli uomini, mentre solo dopo il
peccato i nostri progenitori iniziarono a dividersi la proprietà delle cose e da allora
iniziarono i domini mondani come sono conosciuti oggi. Ma Cristo e gli apostoli
ebbero le cose nel primo modo, e così ebbero la vestimenta e i pani e i pesci, e come
dice Paolo nella prima a Timoteo, abbiamo gli alimenti, e di che coprirci, e siamo
contenti. Per cui queste cose Cristo e i suoi ebbero non in possesso, bensì in uso,
salva rimanendo la loro assoluta povertà. Il che era già stato riconosciuto da papa
Niccolò II nella decretale Exiit qui seminat.

Ma si levò dalla parte opposta Jean d'Anneaux e disse che le posizioni di
Ubertino gli parevano contrarie e alla retta ragione e alla retta interpretazione delle
scritture. Imperocché nei beni deperibili con l'uso, come il pane e i pesci, non si può
parlare di semplice diritto d'uso, né si può avere uso di fatto, ma solo abuso; tutto
quello che i credenti avevano in comune nella chiesa primitiva, come si evince dagli
Atti secondo e terzo, lo avevano in base allo stesso tipo di dominio che detenevano
prima della conversione; gli apostoli, dopo la discesa dello Spirito Santo,
possedettero poderi in Giudea; il voto di vivere senza proprietà non si estende a ciò
di cui l'uomo ha necessariamente bisogno per vivere, e quando Pietro disse che aveva
lasciato ogni cosa non intendeva dire che avesse rinunziato alla proprietà; Adamo
ebbe dominio e proprietà delle cose; il servo che prende danaro dal suo padrone non
ne fa certo né uso né abuso; le parole della Exiit qui seminat a cui i minoriti sempre si
rifanno e che stabilisce che i frati minori hanno solo l'uso di ciò di cui si servono,
senza averne il dominio e la proprietà, devono riferirsi soltanto ai beni che non si
esauriscono con l'uso, e infatti se la Exiit comprendesse i beni deperibili sosterrebbe
una cosa impossibile; l'uso di fatto non si può distinguere dal dominio giuridico; ogni
diritto umano, in base al quale si posseggono beni materiali, è contenuto nelle leggi
dei re; Cristo come uomo mortale, fin dall'istante del suo concepimento, fu
proprietario di tutti i beni terreni e come Dio ebbe dal padre il dominio universale di
tutto; fu proprietario di vesti, alimenti, danaro per contributi e offerte dei fedeli, e se
fu povero non fu perché non ebbe proprietà ma perché non ne percepiva i frutti,
imperocché il semplice dominio giuridico, separato dalla riscossione degli interessi,
non rende ricco chi lo detiene; e infine, se pure la Exiit avesse detto cose diverse, il
pontefice romano, per ciò che si riferisce alla fede e alle questioni morali, può
revocare le determinazioni dei suoi predecessori e fare anche asserzioni contrarie.
Fu a quel punto che si alzò con veemenza frate Girolamo, vescovo di Caffa,
con la barba che gli tremava dall'ira anche se le sue parole cercavano di apparire
concilianti. E iniziò una argomentazione che mi parve alquanto confusa.”Quello che
vorrò dire al santo padre, e me medesimo che lo dirò, pongo sin d'ora sotto alla sua
correzione, perché credo veramente che Giovanni sia vicario di Cristo e per questa
confessione fui preso dai saraceni. E inizierò citando un fatto riportato da un grande
dottore, sulla disputa che sorse un giorno tra monaci su chi fosse il padre di
Melchisedec. E allora l'abate Copes, interrogato su questo, si percosse il capo e disse:
guai a te Copes perché cerchi solo quelle cose che Dio non ti comanda di cercare e
sei negligente in quelle che lui ti comanda. Ecco, come si deduce limpidamente dal
mio esempio, è così chiaro che Cristo e la Beata Vergine e gli apostoli non ebbero
nulla né in speciale né in comune, che meno chiaro sarebbe riconoscere che Gesù fu
uomo e Dio al tempo stesso, e però mi pare chiaro che chi negasse la prima evidenza
dovrebbe poi negar la seconda!”
Disse trionfalmente, e vidi Guglielmo che alzava gli occhi al cielo. Sospetto
reputasse il sillogismo di Girolamo alquanto difettoso, e non so dargli torto, ma più
difettosa ancora mi parve l'adiratissima e contraria argomentazione di Giovanni
Dalbena, il quale disse che chi afferma qualcosa sulla povertà di Cristo afferma ciò
che si vede (o non si vede) per l'occhio, mentre a definire la sua umanità e divinità

interviene la fede, per cui le due proposizioni non possono essere messe alla pari.
Nella risposta, Girolamo fu più acuto dell'avversario:
“Oh no, caro fratello,” disse, “mi par vero proprio il contrario, perché tutti i
vangeli dichiarano che Cristo era uomo e mangiava e beveva e, per via dei suoi
evidentissimi miracoli, era anche Dio, e tutto questo balza proprio all'occhio!”
“Anche i maghi e gli indovini fecero dei miracoli,” disse con sufficienza il
Dalbena.
“Sì,” ribatté Girolamo,”ma per operazione d'arte magica. E tu vuoi uguagliare i
miracoli di Cristo all'arte magica?” Il consesso mormorò sdegnato che non voleva
così.”E infine,” continuò Girolamo che ormai si sentiva vicino alla vittoria,”messere
il cardinale del Poggetto vorrebbe considerare eretica la credenza nella povertà di
Cristo quando su questa proposizione si regge la regola di un ordine come quello
francescano, tale che non v'è regno dove i suoi figli non siano andati predicando e
spargendo il loro sangue dal Marocco sino all'India?”
“Anima santa di Pietro Ispano,” mormorò Guglielmo,”proteggici tu.”
“Fratello dilettissimo,” vociferò allora il Dalbena facendo un passo
avanti,”parla pure del sangue dei tuoi frati, ma non dimenticare che questo tributo è
stato pagato anche dai religiosi di altri ordini...”
“Salva la riverenza al signor cardinale,” gridò Girolamo,”nessun domenicano è
mai morto tra gli infedeli, mentre solo ai tempi miei nove minori sono stati
martirizzati!”
Rosso in viso si alzò allora il domenicano vescovo di Alborea: “Allora io
posso dimostrare che prima che i minori fossero in Tartaria, il papa Innocenzo vi
mandò tre domenicani!”
“Ah sì?” cachinnò Girolamo.”Ebbene io so che da ottant'anni i minori sono in
Tartaria e hanno quaranta chiese per tutto il paese, mentre i domenicani hanno solo
cinque posti sulla costa e in tutto saranno quindici frati! E questo risolve la
questione!”
“Non risolve alcuna questione,” gridò l'Alborea,”perché questi minoriti che
partoriscono pinzocheri come le cagne partoriscon cagnolini, attribuiscono tutto a sé,
millantan martiri e poi hanno belle chiese, paramenti sontuosi e comperano e
vendono come tutti gli altri religiosi!”
“No, messere mio, no,” intervenne Girolamo,”essi non comperano e vendono
essi stessi, ma attraverso i procuratori della sedia apostolica, e i procuratori
detengono il possesso mentre i minori hanno solo l'uso!”
“Davvero?” sogghignò l'Alborea,”e quante volte allora tu hai venduto senza
procuratori? So la storia di alcuni poderi che...”
“Se l'ho fatto ho sbagliato,” interruppe precipitosamente Girolamo,”non
riversare sull'ordine quella che può essere stata una mia debolezza!”
“Ma venerabili fratelli,” intervenne allora Abbone,”il nostro problema non è se
siano poveri i minoriti, ma se fosse povero Nostro Signore...”
“Ebbene,” si fece udire a questo punto ancora Girolamo,”ho su tale questione
un argomento che taglia come la spada...”
“Santo Francesco proteggi i tuoi figli...” disse sfiduciatamente Guglielmo.

“L'argomento è,” continuò Girolamo,”che gli orientali e i greci, ben più
familiari di noi con la dottrina dei santi padri, tengono per ferma la povertà di Cristo.
E se quegli eretici e scismatici sostengono così limpidamente una così limpida verità,
vorremmo esser noi più eretici e scismatici di loro e negarla? Questi orientali, se
udissero alcuni di noi predicare contro questa verità, li lapiderebbero!”
“Cosa mi dici mai,” motteggiò l'Alborea,”e perché allora non lapidano i
domenicani che predicano proprio contro di questo?”
“I domenicani? Ma laggiù non li ho mai visti!”
L'Alborea, paonazzo in volto, osservò che codesto frate Girolamo era stato in
Grecia forse quindici anni, mentre lui vi era stato sin dalla fanciullezza. Girolamo
ribatté che lui, il domenicano Alborea, forse era stato anche in Grecia, ma a fare vita
di delicatezza in bei palazzi vescovili, mentre lui, francescano, vi era stato non
quindici bensì ventidue anni e aveva predicato davanti all'imperatore a
Costantinopoli. Allora l'Alborea, a corto di argomenti, tentò di superare lo spazio che
lo separava dai minoriti, manifestando ad alta voce, e con parole che non oso riferire,
la sua ferma intenzione di strappare la barba al vescovo di Caffa, di cui metteva in
dubbio la virilità, e che proprio secondo la logica del contrappasso voleva punire,
usando quella barba a mo' di flagello.
Gli altri minoriti corsero a far barriera in difesa del loro confratello, gli
avignonesi ritennero utile dar man forte al domenicano e ne seguì (Signore, abbi
misericordia dei migliori tra i tuoi figli!) una rissa che l'Abate e il cardinale cercarono
invano di sedare. Nel tumulto che ne seguì minoriti e domenicani si dissero
reciprocamente cose molto gravi, come se ciascuno fosse un cristiano in lotta coi
saraceni. Gli unici che rimasero ai loro posti furono da un lato Guglielmo, dall'altro
Bernardo Gui. Guglielmo pareva triste e Bernardo lieto, se di letizia si poteva parlare
per il pallido sorriso che increspava il labbro dell'inquisitore.
“Non ci sono argomenti migliori,” chiesi al mio maestro, mentre l'Alborea si
accaniva sulla barba del vescovo di Caffa,”per dimostrare o negare la povertà di
Cristo?”
“Ma tu puoi affermare entrambe le cose, mio buon Adso,” disse Guglielmo,”e
non potrai mai stabilire sulla base dei vangeli se Cristo considerasse di sua proprietà,
e quanto, la tunica che portava e che poi magari gettava via quando era consunta. E,
se vuoi, la dottrina di Tommaso d'Aquino sulla proprietà è più ardita di quella di noi
minoriti. Noi diciamo: non possediamo nulla e tutto abbiamo in uso. Lui diceva:
consideratevi pure possessori purché, se qualcuno manca di ciò che voi possedete,
gliene concediate l'uso, e per obbligo, non per carità. Ma la questione non è se Cristo
fosse povero, è se debba essere povera la chiesa. E povera non significa tanto
possedere o no un palazzo, ma tenere o abbandonare il diritto di legiferare sulle cose
terrene.”
“Ecco dunque,” dissi, “perché l'imperatore tiene tanto ai discorsi dei minoriti
sulla povertà.”
“Infatti. I minoriti fanno il gioco imperiale contro il papa. Ma per Marsilio e
per me il gioco è doppio, e vorremmo che il gioco dell'impero facesse il nostro gioco
e servisse alla nostra idea dell'umano governo.”

“E questo lo direte quando dovrete parlare?”
“Se lo dico compio la mia missione, che era di manifestare le opinioni dei
teologi imperiali. Ma se lo dico la mia missione fallisce, perché io avrei dovuto
facilitare un secondo incontro ad Avignone, e non credo che Giovanni accetti che io
vada laggiù a dire queste cose.”
“E allora?”
“E allora sono preso tra due forze contrastanti, come un asino che non sappia
da quale di due sacchi di fieno mangiare. E' che i tempi non sono maturi. Marsilio
farnetica di una trasformazione impossibile, ora, e Ludovico non è migliore dei suoi
predecessori, anche se per ora rimane l'unico baluardo contro un miserabile come
Giovanni. Forse dovrò parlare, a meno che costoro non finiscano prima con
l'ammazzarsi l'un l'altro. In ogni caso scrivi Adso, ché almeno rimanga traccia di
quanto sta oggi accadendo.”
“E Michele?”
“Temo che perda il proprio tempo. Il cardinale sa che il papa non cerca una
mediazione, Bernardo Gui sa che dovrà fare fallire l'incontro; e Michele sa che andrà
ad Avignone in qualsiasi caso, perché non vuole che l'ordine rompa ogni rapporto col
papa. E rischierà la vita.”
Mentre così parlavamo - e davvero non so come potessimo udirci l'uno con
l'altro - la disputa aveva raggiunto il suo culmine. Erano intervenuti gli arcieri, a un
cenno di Bernardo Gui, a impedire che le due schiere venissero definitivamente a
contatto. Ma quali assedianti e assediati, da ambo le parti delle mura di una rocca,
essi si lanciavano contestazioni e improperi, che qui riferisco a caso, senza più
riuscire ad attribuirne la paternità, e fermo restando che le frasi non furono
pronunciate a turno, come avverrebbe in una disputa nelle mie terre, ma all'uso
mediterraneo, l'una che si accavalla all'altra, come le onde di un mare rabbioso.
“Il vangelo dice che Cristo aveva una borsa!”
“Taci tu con questa borsa che dipingete persino sui crocefissi! Cosa dici allora
del fatto che Nostro Signore quando era a Gerusalemme tornava ogni sera a
Betania?”
“E se Nostro Signore voleva andare a dormire a Betania, chi sei tu per
sindacare la sua decisione?”
“No, vecchio caprone, Nostro Signore tornava a Betania perché non aveva
danaro per pagarsi un ostello a Gerusalemme!”
“Bonagrazia, il caprone sei tu! E cosa mangiava Nostro Signore a
Gerusalemme?”
“E tu diresti che il cavallo che riceve biada dal padrone per sopravvivere ha la
proprietà della biada?”
“Vedi che paragoni Cristo a un cavallo...”
“No, sei tu che paragoni Cristo a un prelato simoniaco della tua corte,
ricettacolo di sterco!”
“Sì? E quante volte la santa sede ha dovuto accollarsi dei processi per
difendere i vostri beni?”
“I beni della chiesa, non i nostri! Noi li avevamo in uso!”

“In uso per mangiarveli, per farvi le belle chiese con le statue d'oro, ipocriti,
vascelli d'iniquità, sepolcri imbiancati, sentine di vizio! Lo sapete bene che è la
carità, e non la povertà, il principio della vita perfetta!”
“Questo lo ha detto quel ghiottone del vostro Tommaso!”
“Bada a te, empio! Colui che chiami ghiottone è un santo di santa romana
chiesa!”
“Santo dei miei sandali, canonizzato da Giovanni per far dispetto ai
francescani! Il vostro papa non può far santi, perché è un eretico! Anzi, è un
eresiarca!”
“Questa bella proposizione la conosciamo già! E' la dichiarazione del fantoccio
di Baviera a Sachsenhausen, preparata dal vostro Ubertino!”
“Bada come parli, maiale, figlio della prostituta di Babilonia e di altre
sgualdrine ancora! Tu sai che quell'anno Ubertino non era dall'imperatore ma stava
proprio ad Avignone, al servizio del cardinal Orsini, e il papa lo stava inviando
messaggero in Aragona!”
“Lo so, lo so che faceva voto di povertà alla mensa del cardinale, come lo fa
ora nell'abbazia più ricca della penisola! Ubertino, se non c'eri tu, chi ha suggerito a
Ludovico l'uso dei tuoi scritti?”
“E' colpa mia se Ludovico legge i miei scritti? Certo non può leggere i tuoi che
sei un illetterato!”
“Io un illetterato? Era letterato il vostro Francesco, che parlava con le oche?”
“Hai bestemmiato!”
“Sei tu che bestemmi, fraticello da barilotto!”
“Io non ho mai fatto il barilotto, e tu lo sai!!!”
“Sì che lo facevi coi tuoi fraticelli, quando ti infilavi nel letto di Chiara da
Montefalco!”
“Che Dio ti fulmini! Io ero inquisitore a quel tempo, e Chiara era già spirata in
odore di santità!”
“Chiara spirava odor di santità, ma tu aspiravi un altro odore quando cantavi il
mattutino alle monache!”
“Continua, continua, l'ira di Dio ti raggiungerà come raggiungerà il tuo
padrone, che ha dato ricetto a due eretici come quell'ostrogoto di Eckhart e quel
negromante inglese che chiamate Branucerton!”
“Venerabili fratelli, venerabili fratelli!” gridavano il cardinale Bertrando e
l'Abate.

Quinto giorno

Terza
Dove Severino parla a Guglielmo di uno strano libro
e Guglielmo parla ai legati di una strana concezione
del governo temporale

Il diverbio stava ancora infuriando quando uno dei novizi di guardia alla porta
entrò, passando per quella confusione come chi attraversa un campo battuto dalla
grandine, e venne a sussurrare a Guglielmo che Severino gli voleva parlare con
urgenza. Uscimmo nel nartece affollato di monaci curiosi i quali cercavano di
cogliere attraverso le grida e i rumori qualcosa di ciò che avveniva all'interno. In
prima fila vedemmo Aymaro d'Alessandria che ci accolse col suo solito sogghigno di
commiserazione per la stoltezza dell'universo mondo: “Certo che da quando sono
sorti gli ordini mendicanti la cristianità è diventata più virtuosa,” disse.
Guglielmo lo scostò, non senza malagrazia, e si diresse su Severino, che ci
attendeva in un angolo. Era ansioso, voleva parlarci in privato, ma non si poteva
trovare un luogo tranquillo in quella confusione. Volevamo uscire all'aperto, ma dalla
soglia della sala capitolare si affacciava Michele da Cesena che incitava Guglielmo a
rientrare perché, diceva, il diverbio si stava componendo, e si doveva continuare la
serie degli interventi.
Guglielmo, diviso tra altri due sacchi di fieno, incitò Severino a parlare e
l'erborista cercò di non farsi udire dagli astanti.
“Berengario è stato certamente all'ospedale, prima di andare ai balnea,” disse.
“Come lo sai?” Alcuni monaci si avvicinavano, incuriositi dal nostro
confabulare. Severino parlò a voce ancor più bassa, guardandosi attorno.
“Tu mi avevi detto che quell'uomo... doveva avere qualcosa con sé... Bene, ho
trovato qualcosa nel mio laboratorio, confuso tra gli altri libri... un libro non mio, uno
strano libro...”
“Deve essere quello,” disse Guglielmo trionfante,”portamelo subito.”
“Non posso,” disse Severino,”dopo ti spiego, ho scoperto... credo di aver
scoperto qualcosa di interessante... Devi venire tu, ti devo mostrare il libro... con
cautela...” Non continuò. Ci accorgemmo che, silenzioso come suo costume, Jorge
era sorto quasi d'improvviso accanto a noi. Teneva le mani in avanti come se, non
aduso a muoversi in quel luogo, cercasse di capire dove andava. Una persona
normale non avrebbe potuto intendere i sussurri di Severino, ma avevamo appreso da
tempo che l'udito di Jorge, come quello di tutti i ciechi, era particolarmente acuto.
Il vegliardo parve tuttavia non aver udito nulla. Si mosse anzi in una direzione
opposta alla nostra, toccò uno dei monaci e chiese qualcosa. Quello lo prese con
delicatezza per il braccio e lo condusse fuori. In quel momento riapparve Michele
che di nuovo sollecitò Guglielmo, e il mio maestro prese una risoluzione: “Ti prego,”

disse a Severino,”torna subito da dove vieni. Chiuditi dentro e attendimi. Tu,” disse a
me,”segui Jorge. Anche se ha inteso qualcosa, non credo si faccia portare
all'ospedale. In ogni caso sappimi dire dove va.”
Fece per rientrare nella sala, e scorse (come scorsi anch'io) Aymaro che si
faceva largo tra la ressa dei presenti per seguire Jorge che usciva. Qui Guglielmo
commise una imprudenza, perché questa volta ad alta voce, da un capo all'altro del
nartece, disse a Severino, ormai sulla soglia esterna: “Mi raccomando. Non
consentire a nessuno che... quelle carte... tornino da dove sono uscite!” Io, che stavo
accingendomi a seguire Jorge, vidi in quell'istante, addossato allo stipite della porta
esterna, il cellario, che aveva udito le parole di Guglielmo e guardava
alternativamente il mio maestro e l'erborista, con il volto contratto dalla paura.
Scorse Severino che usciva all'aperto e lo seguì. Io, sulla soglia, temevo di
perdere di vista Jorge, che già stava per essere ingoiato dalla nebbia: ma anche i due,
in opposta direzione, stavano per scomparire nella caligine. Calcolai rapidamente
cosa dovevo fare. Mi era stato ordinato di seguire il cieco, ma perché si temeva
andasse verso l'ospedale. Invece la direzione che stava prendendo, col suo
accompagnatore, era un'altra, perché stava attraversando il chiostro, diretto alla
chiesa, o all'Edificio. Al contrario il cellario stava certamente seguendo l'erborista e
Guglielmo era preoccupato di quanto avrebbe potuto accadere nel laboratorio. Perciò
fu quei due che mi misi a seguire, chiedendomi tra l'altro dove fosse andato Aymaro,
se pure non era uscito per ragioni assai diverse dalle nostre.
Stando a distanza ragionevole non perdevo di vista il cellario, il quale stava
rallentando il passo, perché si era accorto che lo stavo seguendo. Non poteva capire
se l'ombra che gli stava alle calcagna fossi io, come io non potevo capire se l'ombra a
cui stavo alle calcagna fosse lui, ma come io non avevo dubbi su di lui, lui non aveva
dubbi su di me.
Costringendolo a controllarmi, gli impedii di serrare troppo dappresso
Severino. Così quando la porta dell'ospedale apparve nella nebbia, essa era già
chiusa. Severino era ormai entrato, fossero rese grazie al cielo. Il cellario si voltò
ancora una volta a guardare me, che stavo ormai fermo come un albero dell'orto, poi
parve prendere una decisione e mosse verso la cucina. Mi parve di aver assolto alla
mia missione, Severino era un uomo di senno, si sarebbe guardato da solo senza
aprire a nessuno. Non avevo altro da fare e soprattutto ero bruciato dalla curiosità di
vedere quel che avveniva nella sala capitolare. Perciò decisi di tornare per riferire.
Forse feci male, avrei dovuto restare ancora di guardia, e avremmo risparmiato tante
altre sventure. Ma questo lo so ora, non lo sapevo allora.
Mentre rientravo, quasi mi scontrai con Bencio che sorrideva con aria
complice:
“Severino ha trovato qualcosa lasciato da Berengario, non è vero?”
“Cosa ne sai tu?” gli risposi sgarbatamente, trattandolo come un coetaneo, in
parte per l'ira e in parte a causa del suo volto giovane ora atteggiato a malizia quasi
fanciullesca.
“Non sono uno sciocco,” rispose Bencio,”Severino corre a dire qualcosa a
Guglielmo, tu controlli che nessuno lo segua...”

“E tu osservi troppo noi, e Severino,” dissi irritato.
“Io? Certo che vi osservo. E' dall'altro ieri che non perdo d'occhio né i balnea
né l'ospedale. Se solo avessi potuto vi sarei già entrato. Darei un occhio della testa
per sapere cosa Berengario ha trovato in biblioteca.”
“Tu vuoi sapere troppe cose senza averne il diritto!”
“Io sono uno scolaro e ho diritto di sapere, io sono venuto dai confini del
mondo per conoscere la biblioteca e la biblioteca rimane chiusa come se contenesse
cose cattive e io...”
“Lasciami andare,” dissi brusco.
“Ti lascio andare, tanto mi hai detto ciò che volevo.”
“Io?”
“Si dice anche tacendo.”
“Ti consiglio di non entrare nell'ospedale,” gli dissi.
“Non entro, non entro, stai tranquillo. Ma nessuno mi proibisce di guardare dal
di fuori.”
Non lo ascoltai più e rientrai. Quel curioso, mi parve, non rappresentava un
gran pericolo. Mi riaccostai a Guglielmo e lo misi brevemente al corrente dei fatti.
Egli annuì in segno di approvazione, poi mi fece cenno di tacere. La confusione stava
ormai scemando. I legati di ambo le parti si stavano ormai scambiando il bacio della
pace. L'Alborea lodava la fede dei minoriti, Girolamo esaltava la carità dei
predicatori, tutti inneggiavano alla speranza di una chiesa non più agitata da lotte
intestine. Chi degli uni celebrava la fortezza, chi degli altri la temperanza, tutti
invocavano la giustizia e si richiamavano alla prudenza. Mai vidi tanti uomini così
sinceramente intesi al trionfo delle virtù teologali e cardinali.
Ma già Bertrando del Poggetto stava invitando Guglielmo a esprimere le tesi
dei teologi imperiali. Guglielmo si alzò, di mala voglia: da un lato stava avvertendo
che l'incontro non aveva alcuna utilità, dall'altro aveva fretta di andarsene e il libro
misterioso gli premeva, ormai, più che non le sorti dell'incontro. Ma era chiaro che
non poteva sottrarsi al proprio dovere.
Cominciò dunque a parlare tra molti “eh” e “oh”, forse più del solito e più del
dovuto, come per far capire che era assolutamente incerto sulle cose che stava per
dire, ed esordì affermando che comprendeva benissimo il punto di vista di coloro che
avevano parlato prima di lui, e che d'altra parte quella che altri chiamava la
“dottrina” dei teologi imperiali non era più di qualche sparsa osservazione che non
pretendeva di imporsi come verità di fede.
Disse quindi che, data l'immensa bontà che Dio aveva manifestato nel creare il
popolo dei suoi figli, amandoli tutti senza distinzioni, sin da quelle pagine del Genesi
in cui ancora non si faceva menzione di sacerdoti e di re, considerando anche che il
Signore aveva dato ad Adamo e ai suoi discendenti la potestà sulle cose di questa
terra, purché obbedissero alle leggi divine, era da sospettarsi che allo stesso Signore
non fosse estranea l'idea che nelle cose terrene il popolo sia legislatore e prima causa
effettiva della legge. Per popolo, disse, sarebbe stato bene intendere l'universalità dei
cittadini, ma poiché tra i cittadini si debbono considerare anche i fanciulli, gli ottusi, i

malviventi e le donne, forse si poteva addivenire in modo ragionevole a una
definizione di popolo come parte migliore dei cittadini, benché egli sul momento non
ritenesse opportuno pronunziarsi su chi effettivamente appartenesse a tale parte.
Tossicchiò, si scusò coi presenti suggerendo che indubbiamente quel giorno
l'atmosfera era molto umida, e ipotizzò che il modo in cui il popolo avrebbe potuto
esprimere la sua volontà poteva coincidere con una assemblea generale elettiva.
Disse che gli pareva sensato che una tale assemblea potesse interpretare, mutare o
sospendere la legge, perché se a far la legge è uno solo, egli potrebbe far male per
ignoranza o per malizia, e aggiunse che non era necessario ricordare ai presenti
quanti di tali casi si erano dati recentemente. Mi avvidi che i presenti, piuttosto
perplessi alle sue parole precedenti, non potevano che assentire a queste ultime,
perché ciascuno stava evidentemente pensando a una persona diversa, e ciascuno
riteneva pessima la persona a cui pensava.
Bene, continuò Guglielmo, se uno solo le leggi può farle male, non saranno
meglio i molti? Naturalmente, sottolineò, si stava parlando di leggi terrene,
concernenti il buon andamento delle cose civili. Dio aveva detto ad Adamo di non
mangiare dell'albero del bene e del male, e quella era la legge divina; ma poi lo aveva
autorizzato, che dico?, incoraggiato a dare nomi alle cose, e su quello aveva lasciato
libero il suo suddito terrestre. Infatti benché alcuni, ai tempi nostri, dicano che
nomina sunt consequentia rerum, il libro del Genesi è peraltro assai chiaro su questo
punto: Dio condusse all'uomo tutti gli animali per vedere come li avrebbe chiamati, e
in qualunque modo l'uomo avesse chiamato ciascun essere vivente, quello doveva
essere il suo nome. E benché certamente il primo uomo fosse stato così accorto da
chiamare, nella sua lingua edenica, ogni cosa e animale secondo la sua natura, ciò
non toglie che egli non esercitasse una sorta di diritto sovrano nell'immaginare il
nome che a suo giudizio meglio corrispondesse a quella natura. Perché infatti è ormai
noto che diversi sono i nomi, che gli uomini impongono per designare i concetti, e
uguali per tutti sono solo i concetti, segni delle cose. Così che certamente viene la
parola nomen da nomos, ovvero legge, dato che appunto i nomina vengono dati dagli
uomini ad placitum, e cioè per libera e collettiva convenzione.
I presenti non osarono contestare questa dotta dimostrazione. Per cui, ne
concluse Guglielmo, si vede bene come la legiferazione sulle cose di questa terra, e
quindi sulle cose delle città e dei regni, non ha nulla a che vedere con la custodia e
l'amministrazione della parola divina, privilegio inalienabile della gerarchia
ecclesiastica. Infelici anzi, disse Guglielmo, gli infedeli, che non hanno simile
autorità che interpreti per loro la parola divina (e tutti commiserarono gli infedeli).
Ma possiamo per questo dire, forse, che gli infedeli non abbiano la tendenza a fare
leggi e ad amministrare le loro cose mediante governi, re, imperatori o soldani e
califfi che dir si voglia? E si poteva negare che molti imperatori romani avessero
esercitato il potere temporale con saggezza, si pensasse a Traiano? E chi ha dato, a
pagani e a infedeli, questa capacità naturale di legiferare e di vivere in comunità
politiche? Forse le loro divinità bugiarde che necessariamente non esistono (o non
esistono necessariamente, comunque si voglia intendere la negazione di questa
modalità)? Certo no. Non poteva che avergliela conferita il Dio degli eserciti, il Dio

di Israele, padre di nostro signore Gesù Cristo... Mirabile prova della bontà divina
che ha conferito la capacità di giudicare sulle cose politiche anche a chi disconosce
l'autorità del romano pontefice e non professa gli stessi sacri, dolci e terribili misteri
del popolo cristiano! Ma quale più bella dimostrazione, se non questa, del fatto che il
dominio temporale e la giurisdizione secolare nulla hanno a che vedere con la chiesa
e con la legge di Cristo Gesù, e furono ordinati da Dio al di fuori di ogni conferma
ecclesiastica e prima persino che sorgesse la nostra santa religione?
Tossì di nuovo, ma questa volta non da solo. Molti degli astanti si agitavano
sui loro scranni e si raschiavano la gola. Vidi il cardinale passarsi la lingua sulle
labbra e fare un gesto, ansioso ma cortese, per invitare Guglielmo a venire al dunque.
E Guglielmo affrontò quelle che ora parevano a tutti, anche a chi non le condivideva,
le conclusioni forse spiacevoli di quell'inoppugnabile discorso. Disse allora
Guglielmo che le sue deduzioni gli parevano sostenute dall'esempio stesso del Cristo,
il quale non venne in questo mondo per comandare, ma per sottomettersi secondo le
condizioni che nel mondo trovava, almeno per quanto riguardava le leggi di Cesare.
Egli non volle che gli apostoli avessero comando e dominio, e perciò sembrava cosa
saggia che i successori degli apostoli dovessero essere sollevati da qualsiasi potere
mondano e coattivo. Se il pontefice, i vescovi e i preti non fossero sottomessi al
potere mondano e coattivo del principe, l'autorità del principe ne verrebbe inficiata, e
si inficerebbe con questo un ordine che, come si era dimostrato prima, era stato
disposto da Dio. Si debbono certo considerare dei casi molto delicati - disse
Guglielmo - come quello degli eretici, sulla cui eresia solo la chiesa, custode della
verità, può pronunciarsi, e tuttavia solo il braccio secolare può agire. Quando la
chiesa individua degli eretici dovrà certo segnalarli al principe, il quale è bene sia
informato delle condizioni dei suoi cittadini. Ma che dovrà fare il principe con un
eretico? Condannarlo in nome di quella verità divina di cui non è custode? Il principe
può e deve condannare l'eretico se la sua azione nuoce alla convivenza di tutti, se
cioè l'eretico afferma la sua eresia uccidendo o impedendo coloro che non la
condividono. Ma a quel punto si ferma il potere del principe, perché nessuno su
questa terra può essere costretto coi supplizi a seguire i precetti del vangelo,
altrimenti dove finirebbe quella libera volontà sull'esercizio della quale ciascuno
verrà poi giudicato nell'altro mondo? La chiesa può e deve avvertire l'eretico che esso
sta uscendo dalla comunità dei fedeli, ma non può giudicarlo in terra e obbligarlo
contro sua voglia. Se Cristo avesse voluto che i suoi sacerdoti ottenessero potere
coattivo, avrebbe stabilito precisi precetti come fece Mosè con la legge antica. Non lo
fece. Dunque non lo volle. O si intende suggerire l'idea che egli lo volesse, ma gli
fosse mancato il tempo o la capacità di dirlo, in tre anni di predicazione? Ma era
giusto che non lo volesse, perché se lo avesse voluto, allora il papa avrebbe potuto
imporre la sua volontà al re, e il cristianesimo non sarebbe più legge di libertà, ma
intollerabile schiavitù.
Tutto questo, aggiunse Guglielmo con volto ilare, non è di limitazione ai poteri
del sommo pontefice, ma anzi di esaltazione della sua missione: perché il servo dei
servi di Dio sta su questa terra per servire e non per essere servito. E, infine, sarebbe
per lo meno bizzarro se il papa avesse giurisdizione sulle cose dell'impero e non sugli

altri regni della terra. Come è noto, quello che il papa dice sulle cose divine vale per i
sudditi del re di Francia come per quelli del re d'Inghilterra, ma deve valere anche per
i sudditi del Gran Cane o del soldano degli infedeli, ché infedeli appunto sono detti
perché non sono fedeli a questa bella verità. E dunque se il papa assumesse di aver
giurisdizione temporale - in quanto papa - sulle sole cose dell'impero, potrebbe
lasciar sospettare che, identificandosi la giurisdizione temporale con quella spirituale,
perciostesso egli non solo non avrebbe giurisdizione spirituale sui saraceni o sui
tartari, ma neppure sui francesi e gli inglesi - ciò che sarebbe una delittuosa
bestemmia. Ecco la ragione, concludeva il mio maestro, per cui gli sembrava giusto
suggerire che la chiesa di Avignone facesse ingiuria all'umanità intera asserendo che
le spettava di approvare o sospendere colui che era stato eletto imperatore dei
romani. Il papa non ha sull'impero diritti maggiori che sugli altri regni, e siccome non
sono soggetti all'approvazione del papa né il re di Francia né il soldano, non si vede
una buona ragione perché debba esservi soggetto l'imperatore dei tedeschi e degli
italiani. Tale soggezione non è di diritto divino, perché le scritture non ne parlano.
Non è sancita dal diritto delle genti, in virtù delle ragioni sopra addotte. Quanto ai
rapporti con la disputa della povertà, disse infine Guglielmo, le sue modeste opinioni,
elaborate in forma di conversevoli suggerimenti da lui e da alcuni come Marsilio da
Padova e Giovanni da Gianduno, portavano alle seguenti conclusioni: se i
francescani volevano rimanere poveri, l'imperatore non poteva né doveva opporsi a
un desiderio tanto virtuoso. Certo che se l'ipotesi della povertà di Cristo fosse stata
provata, non solo ciò avrebbe aiutato i minoriti, ma avrebbe rafforzato l'idea che
Gesù non avesse voluto per sé alcuna giurisdizione terrena. Ma aveva udito quella
mattina persone assai sagge asserire che non si poteva provare che Gesù fosse stato
povero. Onde gli pareva più conveniente rovesciare la dimostrazione. Poiché nessuno
aveva asserito, e avrebbe potuto asserire, che Gesù aveva richiesto per sé e per i suoi
alcuna giurisdizione terrena, questo distacco di Gesù dalle cose temporali gli pareva
un sufficiente indizio per invitare a ritenere, senza peccare, che Gesù avesse altresì
prediletto la povertà.
Guglielmo aveva parlato in tono così dimesso, aveva espresso le sue certezze
in modo tanto dubitativo, che nessuno dei presenti aveva potuto alzarsi per
rintuzzarlo. Ciò non vuol dire che tutti fossero convinti di ciò che aveva detto. Non
solo gli avignonesi ora si agitavano coi visi corrucciati e sussurrandosi commenti tra
di loro, ma lo stesso Abate pareva molto sfavorevolmente impressionato da quelle
parole, come se pensasse che non era quello il modo in cui aveva vagheggiato i
rapporti tra il suo ordine e l'impero. E quanto ai minoriti, Michele da Cesena era
perplesso, Girolamo esterrefatto, Ubertino pensieroso.
Il silenzio fu rotto dal cardinal del Poggetto, sempre sorridente e disteso, che
con buona grazia domandò a Guglielmo se sarebbe andato ad Avignone per dire
quelle stesse cose a messere il papa. Guglielmo domandò il parere del cardinale,
questi disse che messere il papa aveva udito pronunciare molte opinioni discutibili in
vita sua ed era uomo amorevolissimo con tutti i suoi figli, ma che sicuramente queste
proposizioni lo avrebbero addolorato molto.

Intervenne Bernardo Gui, che sino ad allora non aveva aperto bocca: “Io sarei
molto lieto se frate Guglielmo, così abile ed eloquente nell'esporre le proprie idee,
venisse a sottoporle al giudizio del pontefice...”
“Mi avete convinto, signor Bernardo,” disse Guglielmo.”Non verrò.” Poi,
rivolgendosi al cardinale, in tono di scusa: “Sapete, questa flussione che mi sta
prendendo al petto mi sconsiglia di intraprendere un viaggio così lungo in questa
stagione...”
“Ma allora perché avete parlato tanto a lungo?” domandò il cardinale.
“Per testimoniare della verità,” disse Guglielmo umilmente.”La verità ci farà
liberi.”
“Eh no!” sbottò a questo punto Giovanni Dalbena.”Qui non si tratta della
verità che ci fa liberi, ma della eccessiva libertà che vuole farsi vera!”
“Anche questo è possibile,” ammise con dolcezza Guglielmo.
Avvertii per subitanea intuizione che stava per scoppiare una tempesta di cuori
e di lingue ben più furiosa della prima. Ma non avvenne nulla. Mentre ancora
Dalbena parlava, il capitano degli arcieri era entrato ed era andato a sussurrare
qualcosa nell'orecchio di Bernardo. Il quale si alzò di colpo e con la mano chiese
udienza.
“Fratelli,” disse, “può darsi che questa profittevole discussione possa venir
ripresa, ma ora un evento di immensa gravità ci obbliga a sospendere i nostri lavori,
col permesso dell'Abate. Forse ho colmato, senza volerlo, le attese dell'Abate stesso,
che sperava di scoprire il colpevole dei molti delitti dei giorni scorsi. Quell'uomo è
ora in mia mano. Ma ahimè, è stato preso troppo tardi, ancora una volta... Qualcosa è
successo laggiù...” e indicava vagamente l'esterno. Attraversò rapidamente la sala e
uscì, seguito da molti, Guglielmo tra i primi e io con lui.
Il mio maestro mi guardò e mi disse: “Temo che sia accaduto qualcosa a
Severino.”

Quinto giorno

Sesta
Dove si trova Severino assassinato e non si trova più
il libro che lui aveva trovato

Attraversammo la spianata di passo rapido e angosciati. Il capitano degli
arcieri ci conduceva verso l'ospedale e come vi giungemmo intravvedemmo nel
grigiore denso un agitarsi di ombre: erano monaci e famigli che accorrevano, erano
arcieri che stavano davanti alla porta e impedivano l'accesso.
“Quegli armati erano stati inviati da me per cercare un uomo che poteva far
luce su tanti misteri,” disse Bernardo.
“Il fratello erborista?” chiese stupefatto l'Abate.
“No, ora vedrete,” disse Bernardo facendosi strada all'interno.
Penetrammo nel laboratorio di Severino e qui una vista penosa si offrì ai nostri
occhi. Lo sventurato erborista giaceva cadavere in un lago di sangue, con la testa
spaccata. Intorno, gli scaffali parevano esser stati devastati dalla tempesta: ampolle,
bottiglie, libri, documenti giacevano qua e là in gran disordine e rovina. Accanto al
corpo stava una sfera armillare, grande almeno due volte il capo di un uomo; di
metallo finemente lavorato, sormontata da una croce d'oro e imperniata su un corto
treppiede decorato. Altre volte l'avevo notata sul tavolo a sinistra dell'ingresso.
Dall'altro capo della stanza due arcieri tenevano stretto il cellario che si
divincolava protestandosi innocente e che aumentò i suoi clamori quando vide
entrare l'Abate.”Signore,” gridava,”le apparenze sono contro di me! Sono entrato
quando Severino era già morto e mi han trovato mentre stavo osservando senza
parole questa strage!”
Il capo degli arcieri si appressò a Bernardo, e ottenutane licenza gli fece un
rapporto, davanti a tutti. Gli arcieri avevano ricevuto l'ordine di trovare il cellario e di
arrestarlo, e da più di due ore lo cercavano per l'abbazia. Doveva trattarsi, pensai,
della disposizione data da Bernardo prima di entrare nel capitolo, e i soldati, stranieri
in quel luogo, avevano probabilmente condotto le loro ricerche nei posti sbagliati,
senza avvedersi che il cellario, ignaro ancora del suo fato, stava con altri nel nartece;
e d'altra parte la nebbia aveva reso più ardua la loro caccia. In ogni caso, dalle parole
del capitano, si arguiva che quando Remigio, dopo che io lo avevo lasciato, era
andato verso le cucine, qualcuno lo aveva visto e ne aveva avvertito gli arcieri, i quali
erano giunti all'Edificio quando Remigio se ne era di nuovo allontanato, e da
pochissimo, perché c'era in cucina Jorge che asseriva di avergli appena parlato. Gli
arcieri avevano allora esplorato il pianoro nella direzione degli orti e qui, emerso
dalla nebbia come un fantasma, avevano trovato il vecchio Alinardo, che si era quasi
smarrito. Proprio Alinardo aveva detto di aver visto il cellario, poco prima, entrare

nell'ospedale. Gli arcieri erano andati colà trovando la porta aperta. Entrati, avevano
trovato Severino esanime e il cellario che forsennatamente stava rovistando tra gli
scaffali, buttando tutto a terra, come se stesse cercando qualcosa. Era facile capire
cosa fosse successo, concludeva il capitano. Remigio era entrato, si era gettato
sull'erborista, lo aveva ucciso, e stava poi cercando ciò per cui aveva ucciso.
Un arciere sollevò da terra la sfera armillare e la porse a Bernardo. L'elegante
architettura di cerchi di rame e d'argento, tenuta insieme da una più robusta
intelaiatura di anelli di bronzo, impugnata per lo stelo del treppiede, era stata vibrata
con forza sul cranio della vittima, sì che nell'impatto molti dei cerchi più sottili si
erano spezzati o schiacciati da un lato. E che quello fosse il lato abbattuto sul capo di
Severino lo rivelavano le tracce di sangue e persino i grumi di capelli e le immonde
sbavature di materia cerebrale.
Guglielmo si chinò su Severino per constatarne la morte. Gli occhi del
poveretto, velati dal sangue scorso a fiumi dal capo, erano sbarrati e mi chiesi se
fosse mai stato possibile leggere nella pupilla irrigidita, come si racconta sia
avvenuto in altri casi, l'immagine dell'assassino, ultimo vestigio delle percezioni
della vittima. Vidi che Guglielmo cercava le mani del morto, per controllare se
avesse delle macchie nere sulle dita, anche se in quel caso la causa della morte era
ben altrimenti evidente: ma Severino indossava degli stessi guanti di pelle, con cui
certe volte l'avevo visto maneggiare erbe pericolose, ramarri, ignoti insetti.
Frattanto Bernardo Gui si rivolgeva al cellario: “Remigio da Varagine, è
questo il tuo nome, vero? Ti avevo fatto cercare dai miei uomini in base ad altre
accuse e per confermare altri sospetti. Ora vedo che avevo agito rettamente benché,
me lo rimprovero, con troppo ritardo. Signore,” disse all'Abate,”mi ritengo quasi
responsabile di quest'ultimo crimine, perché sin da stamane sapevo che occorreva
assicurare alla giustizia quest'uomo, dopo aver ascoltato le rivelazioni di quell'altro
sciagurato arrestato questa notte. Ma avete visto anche voi, durante la mattina sono
stato preso da altri doveri e i miei uomini hanno fatto del loro meglio...”
Mentre parlava, a voce alta perché tutti gli astanti udissero (e la stanza si era
nel frattempo affollata, con gente che si intrufolava in ogni canto, guardando le cose
sparse e distrutte, additandosi il cadavere e commentando sottovoce il gran crimine),
scorsi tra la piccola folla Malachia, che osservava cupamente la scena. Lo scorse
anche il cellario, che proprio allora stava per essere trascinato fuori. Si strappò dalla
stretta degli arcieri e si buttò sul confratello, afferrandolo per la veste e parlandogli
brevemente e disperatamente viso contro viso, sino a che gli arcieri non lo ripresero.
Ma, condotto via con rudezza, si voltò ancora verso Malachia gridandogli: “Giura, e
io giuro!”
Malachia non rispose subito, come se cercasse le parole adatte. Poi mentre il
cellario già stava oltrepassando a forza la soglia, gli disse: “Non farò nulla contro di
te.”
Guglielmo e io ci guardammo, chiedendoci cosa significasse questa scena.
Anche Bernardo l'aveva osservata, ma non ne parve turbato, anzi sorrise a Malachia
come per approvare le sue parole, e suggellare con lui una sinistra complicità. Poi
annunciò che subito dopo il pasto si sarebbe riunito nel capitolo un primo tribunale

per istruire pubblicamente quell'inchiesta. E uscì ordinando di condurre il cellario
nelle fucine, senza lasciarlo parlare con Salvatore.
In quel momento ci sentimmo chiamare da Bencio, alle nostre spalle: “Io sono
entrato subito dopo di voi,” disse in un sussurro,”quando la stanza era ancora
semivuota, e Malachia non c'era.”
“Sarà entrato dopo,” disse Guglielmo.
“No,” assicurò Bencio,”ero presso alla porta, ho visto chi entrava. Vi dico,
Malachia era già dentro... prima.”
“Prima di quando?”
“Prima che vi entrasse il cellario. Non posso giurarlo, ma credo che sia uscito
da quella tenda, quando qui eravamo già in molti,” e accennò a un ampio tendaggio
che proteggeva un letto su cui di solito Severino metteva a riposare chi aveva appena
subito una medicazione.
“Vuoi insinuare che sia stato lui a uccidere Severino e che si sia ritirato là
dietro quando è entrato il cellario?” chiese Guglielmo.
“Oppure che da là dietro abbia assistito a quanto è avvenuto qui. Perché
altrimenti il cellario gli avrebbe implorato di non nuocergli promettendo in cambio di
non nuocere a lui?”
“E' possibile,” disse Guglielmo.”In ogni caso qui c'era un libro e dovrebbe
esserci ancora, perché sia il cellario che Malachia sono usciti a mani vuote.”
Guglielmo sapeva dal mio rapporto che Bencio sapeva: e in quel momento aveva
bisogno di aiuto. Si avvicinò all'Abate che osservava tristemente il cadavere di
Severino e lo pregò di far uscire tutti, perché voleva esaminare meglio il luogo.
L'Abate acconsentì ed uscì egli stesso, non senza lanciare a Guglielmo uno sguardo
di scetticismo, come se gli rimproverasse di arrivare sempre in ritardo. Malachia
cercò di restare adducendo varie ragioni, del tutto vaghe: Guglielmo gli fece
osservare che quella non era la biblioteca e in quel luogo non poteva accampare
diritti. Fu cortese ma inflessibile, e si vendicò di quando Malachia non gli aveva
consentito di esaminare il tavolo di Venanzio.
Quando rimanemmo in tre, Guglielmo liberò uno dei tavoli dai cocci e dalle
carte che lo occupavano, e mi disse di passargli uno dopo l'altro i libri della raccolta
di Severino. Piccola raccolta, paragonata a quella grandissima del labirinto, ma si
trattava pur sempre di decine e decine di volumi di varia grandezza, che prima
stavano in bell'ordine sugli scaffali e ora giacevano in disordine per terra, tra vari
altri oggetti, e già sconvolti dalle mani frettolose del cellario, alcuni anzi strappati,
come se quello non un libro cercasse, ma qualcosa che doveva stare tra le pagine di
un libro. Certuni erano stati lacerati con violenza, separati dalla loro rilegatura.
Raccoglierli, esaminarne rapidamente la natura e riporli a catasta sul tavolo, fu
impresa non da poco, e condotta in fretta, perché l'Abate ci aveva concesso poco
tempo, dato che dovevano poi entrare dei monaci a ricomporre il corpo straziato di
Severino e a disporlo per la sepoltura. E si trattava anche di andare a cercare in giro,
sotto i tavoli, dietro agli scaffali e agli armadi, se qualcosa fosse sfuggito a una prima
ispezione. Guglielmo non volle che Bencio mi aiutasse e gli consentì solo di stare a

guardia della porta. Malgrado gli ordini dell'Abate molti premevano per entrare,
famigli atterriti dalla notizia, monaci piangenti il loro confratello, novizi arrivati con
drappi candidi e bacinelle d'acqua per lavare e avvolgere il cadavere...
Si doveva dunque procedere svelti. Io afferravo i libri, li porgevo a Guglielmo
che li esaminava e li poneva sul tavolo. Poi ci rendemmo conto che il lavoro era
lungo e procedemmo insieme, cioè io raccattavo un libro, lo ricomponevo se era
scomposto, ne leggevo il titolo, lo posavo. E in molti casi si trattava di fogli sparsi.
“De plantis libri tres, maledizione non è questo,” diceva Guglielmo e buttava
il libro sul tavolo.
“Thesaurus herbarum,” dicevo io, e Guglielmo: “Lascia stare, cerchiamo un
libro greco!”
“Questo?” chiedevo io mostrandogli un'opera dalle pagine coperte di caratteri
astrusi. E Guglielmo: “No, questo è arabo, sciocco! Aveva ragione Bacone che il
primo dovere del sapiente è studiare le lingue!”
“Ma l'arabo non lo sapete neppure voi!” ribattevo piccato, al che Guglielmo mi
rispondeva: “Ma almeno capisco quando è arabo!” E io arrossivo perché udivo
Bencio ridere alle mie spalle.
I libri erano molti, e molti di più gli appunti, i rotoli con disegni della volta
celeste, i cataloghi di piante strane, manoscritti probabilmente dal defunto su fogli
sparsi. Lavorammo a lungo, esplorammo il laboratorio per ogni dove, Guglielmo
giunse persino, con grande freddezza, a rimuovere il cadavere per vedere se non vi
fosse qualcosa sotto, e gli frugò nella veste. Nulla.
“E' indispensabile,” disse Guglielmo.”Severino si è chiuso qui dentro con un
libro. Il cellario non lo aveva...”
“Non lo avrà mica nascosto nella veste?” domandai.
“No, il libro che ho visto l'altra mattina sotto il tavolo di Venanzio era grande,
ce ne saremmo accorti.”
“Come era rilegato?” domandai.
“Non lo so. Giaceva aperto e l'ho visto solo per pochi secondi, appena per
rendermi conto che era in greco, ma non ricordo altro. Continuiamo: il cellario non
l'ha preso, e Malachia neppure, credo.”
“Assolutamente no,” confermò Bencio,”quando il cellario lo ha afferrato per il
petto si è visto che non poteva averlo sotto lo scapolare.”
“Bene. Cioè, male. Se il libro non è in questa stanza è evidente che qualcun
altro, oltre Malachia e il cellario, era entrato prima.”
“Cioè una terza persona che ha ucciso Severino?”
“Troppa gente,” disse Guglielmo.
“D'altra parte,” dissi, “chi poteva sapere che il libro era qui?”
“Jorge, per esempio, se ci ha uditi.”
“Sì,” dissi, “ma Jorge non avrebbe potuto uccidere un uomo robusto come
Severino, e con tanta violenza.”
“Certamente no. Inoltre tu l'hai visto dirigersi verso l'Edificio, e gli arcieri lo
hanno trovato in cucina poco prima di trovare il cellario. Quindi non avrebbe avuto
tempo di venire qui e poi di tornare in cucina. Calcola che, anche se si muove con

disinvoltura, deve tuttavia procedere costeggiando i muri e non avrebbe potuto
attraversare gli orti, e di corsa...”
“Lasciatemi ragionare con la mia testa,” dissi, io che ormai ambivo a emulare
il mio maestro.”Dunque Jorge non può essere stato. Alinardo girava nei pressi, ma
anch'egli si regge a malapena sulle gambe, e non può aver sopraffatto Severino. Il
cellario è stato qui, ma il tempo intercorso tra la sua uscita dalle cucine e l'arrivo
degli arcieri è stato così breve che mi pare difficile che abbia potuto farsi aprire da
Severino, affrontarlo, ucciderlo e poi combinare tutto questo pandemonio. Malachia
potrebbe aver preceduto tutti: Jorge vi ha udito nel nartece, è andato nello
scriptorium a informare Malachia che un libro della biblioteca stava presso Severino.
Malachia viene qui, convince Severino ad aprirgli, lo uccide, Dio sa perché. Ma se
cercava il libro avrebbe dovuto riconoscerlo senza rovistare così, perché è lui il
bibliotecario! Allora chi rimane?”
“Bencio,” disse Guglielmo.
Bencio negò vigorosamente scuotendo il capo: “No frate Guglielmo, voi sapete
che ero arso dalla curiosità. Ma se fossi entrato qui e avessi potuto uscire col libro,
adesso non sarei a tenervi compagnia, ma da qualche altra parte a esaminare il mio
tesoro...”
“Una prova quasi convincente,” sorrise Guglielmo.”Però neppure tu sai come è
fatto il libro. Potresti aver ucciso e ora saresti qui a cercare di identificarlo.”
Bencio arrossì violentemente.”Io non sono un assassino!” protestò.
“Nessuno lo è, prima di commettere il primo delitto,” disse filosoficamente
Guglielmo.”In ogni caso il libro non c'è, e questa è una prova sufficiente del fatto che
tu non lo hai lasciato qui. E mi pare ragionevole che, se lo avessi preso prima, saresti
sgattaiolato fuori durante la confusione.”
Poi si voltò a considerare il cadavere. Parve che solo allora si rendesse conto
della morte del suo amico.”Povero Severino,” disse, “avevo sospettato anche di te e
dei tuoi veleni. E tu ti attendevi l'insidia di un veleno, altrimenti non avresti indossato
quei guanti. Temevi un pericolo dalla terra e invece ti è giunto dalla volta celeste...”
Riprese in mano la sfera osservandola con attenzione.”Chissà perché hanno usato
proprio quest'arma...”
“Era a portata di mano.”
“Può essere. C'erano anche altre cose, vasi, strumenti da giardiniere... E' un
bell'esempio di arte dei metalli e di scienza astronomica. Si è rovinato e... Santo
cielo!” esclamò.
“Cosa c'è?”
“E fu colpita la terza parte del sole e la terza parte della luna e la terza parte
delle stelle...” recitò.
Conoscevo troppo bene il testo di Giovanni apostolo: “La quarta tromba!”
esclamai.
“Infatti. Prima la grandine, poi il sangue, poi l'acqua e ora le stelle... Se è così
tutto deve essere rivisto, l'assassino non ha colpito a caso, ha seguito un piano... Ma è
mai possibile immaginare una mente così malvagia che uccida solo quando può farlo
seguendo i dettami del libro dell'Apocalisse?”

“Cosa accadrà con la quinta tromba?” domandai atterrito. Cercai di ricordare:
“E vidi un astro caduto dal cielo sulla terra e a lui fu data la chiave del pozzo
dell'abisso... Morirà qualcuno annegando nel pozzo?”
“La quinta tromba ci promette molte altre cose,” disse Guglielmo.”Dal pozzo
uscirà il fumo di una fornace, poi ne usciranno delle locuste che tormenteranno gli
uomini con un aculeo simile a quello degli scorpioni. E la forma delle locuste sarà
simile a quella di cavalli con corone d'oro sul capo e denti di leone... Il nostro uomo
avrebbe a disposizione vari mezzi per realizzare le parole del libro... Ma non
inseguiamo delle fantasticherie. Cerchiamo piuttosto di ricordare cosa ci ha detto
Severino quando ci ha annunziato di aver trovato il libro...”
“Voi gli avete detto di portarvelo e lui ha detto che non poteva...”
“Infatti, poi siamo stati interrotti. Perché non poteva? Un libro si può
trasportare. E perché si è messo i guanti? C'è qualcosa nella rilegatura del libro
connesso al veleno che ha ucciso Berengario e Venanzio? Una insidia misteriosa, una
punta infetta...”
“Un serpente!” dissi.
“Perché non una balena? No, stiamo ancora fantasticando. Il veleno, lo
abbiamo visto, dovrebbe passare per la bocca. Poi non è che Severino abbia detto che
non poteva trasportare il libro. Ha detto che preferiva farmelo vedere qui. E si è
messo i guanti... Per intanto sappiamo che quel libro va toccato con i guanti. E questo
vale anche per te Bencio, se lo troverai come speri. E visto che sei così servizievole,
puoi aiutarmi. Risali allo scriptorium e tieni d'occhio Malachia. Non perderlo di
vista.”
“Sarà fatto!” disse Bencio, e uscì, lieto, ci parve, per la missione.
Non potemmo più trattenere a lungo gli altri monaci e la stanza fu invasa di
gente. Era ormai trascorsa l'ora del desinare e probabilmente Bernardo stava già
radunando nel capitolo la sua corte.
“Qui non c'è più nulla da fare,” disse Guglielmo.
Un'idea mi attraversò la mente: “L'assassino,” dissi, “non potrebbe aver gettato
il libro dalla finestra per poi andarlo a riprendere sul retro dell'ospedale?” Guglielmo
guardò con scetticismo i finestroni del laboratorio, che parevano ermeticamente
chiusi.”Proviamo a controllare,” disse.
Uscimmo e ispezionammo il lato posteriore della costruzione, che stava quasi
a ridosso del muro di cinta, non senza lasciare uno stretto passaggio. Guglielmo
procedette con cautela perché in quello spazio la neve dei giorni scorsi si era
conservata intatta. I nostri passi imprimevano sulla crosta gelata, ma fragile, dei
segni evidenti, e dunque se qualcuno fosse passato prima di noi la neve ce lo avrebbe
segnalato. Non vedemmo nulla.
Abbandonammo con l'ospedale la mia povera ipotesi, e mentre attraversavamo
l'orto domandai a Guglielmo se si fidava davvero di Bencio.”Non del tutto,” disse
Guglielmo,”ma in ogni caso non gli abbiamo detto nulla che già non sapesse, e lo
abbiamo reso timoroso nei confronti del libro. Infine facendogli sorvegliare Malachia
facciamo anche sorvegliare lui da Malachia, il quale sta evidentemente cercando il
libro per conto proprio.”

“E il cellario cosa voleva?”
“Lo sapremo presto. Certo voleva qualcosa e lo voleva subito per evitare un
pericolo che lo terrorizzava. Questo qualcosa deve essere noto a Malachia, altrimenti
non spiegheremmo l'invocazione disperata che Remigio gli ha rivolto...”
“In ogni caso il libro è scomparso...”
“Questa è la cosa più inverosimile,” disse Guglielmo mentre già stavamo
arrivando al capitolo.”Se c'era, e Severino ha detto che c'era, o è stato portato via, o
c'è ancora.”
“E siccome non c'è, qualcuno lo ha portato via,” conclusi.
“Non è detto che il ragionamento non vada fatto partendo da un'altra premessa
minore. Siccome tutto conferma che nessuno può averlo portato via...”
“Allora dovrebbe essere ancora là. Ma non c'è.”
“Un momento. Noi diciamo che non c'era perché non lo abbiamo trovato. Ma
forse non lo abbiamo trovato perché non lo abbiamo visto là dov'era.”
“Ma abbiamo guardato dappertutto!”
“Guardato ma non visto. Oppure visto ma non riconosciuto... Adso, com'è che
Severino ci ha descritto quel libro, che parole ha usato?”
“Ha detto di aver trovato un libro che non era dei suoi, in greco...”
“No! Ora ricordo. Ha detto uno strano libro. Severino era un dotto e per un
dotto un libro in greco non è strano, anche se quel dotto non sa il greco, perché
almeno riconoscerebbe l'alfabeto. E un dotto non definirebbe strano neppure un libro
in arabo, anche se non conosce l'arabo...” Si interruppe.”E cosa ci faceva un libro
arabo nel laboratorio di Severino?”
“Ma perché avrebbe dovuto definire strano un libro arabo?”
“Questo è il problema. Se lo ha definito strano è perché aveva un aspetto
inconsueto, inconsueto almeno per lui, che faceva l'erborista e non il bibliotecario...
E nelle biblioteche accade che molti manoscritti antichi vengano talora rilegati
insieme, riunendo in un volume testi diversi e curiosi, uno in greco, uno in
aramaico...”
“...e uno in arabo!” gridai, folgorato da quella illuminazione.
Guglielmo mi trascinò con rudezza fuori dal nartece facendomi correre verso
l'ospedale: “Bestia di un teutone, rapa, ignorante, hai guardato solo le prime pagine e
non il resto!”
“Ma maestro,” ansimavo,”siete voi che avete guardato le pagine che vi ho
mostrato e avete detto che era arabo e non greco!”
“E' vero Adso, è vero, sono io la bestia, corri, presto!”
Ritornammo nel laboratorio e faticammo a entrarvi perché i novizi stavano già
trasportando fuori il cadavere. Altri curiosi si aggiravano per la stanza. Guglielmo si
precipitò sul tavolo, sollevò i volumi cercando quello fatidico, li buttava via via per
terra sotto gli occhi sbigottiti degli astanti, poi li aprì e riaprì tutti due volte. Ahimè, il
manoscritto arabo non c'era più. Me ne ricordavo vagamente la vecchia copertura,
non robusta, assai consunta, con leggere bande metalliche.
“Chi è entrato qui dopo che sono uscito?” domandò Guglielmo a un monaco.
Quello si strinse nelle spalle, era chiaro che erano entrati tutti, e nessuno.

Cercammo di considerare le possibilità. Malachia? Era verosimile, sapeva cosa
voleva, ci aveva forse sorvegliato, ci aveva visto uscire senza nulla in mano, era
tornato a colpo sicuro. Bencio? Ricordai che quando c'era stato il battibecco sul testo
arabo aveva riso. Allora avevo creduto che avesse riso per la mia ignoranza, ma forse
rideva per l'ingenuità di Guglielmo, lui sapeva bene in quanti modi può presentarsi
un vecchio manoscritto, forse aveva pensato quello che noi non avevamo pensato
subito, e che avremmo dovuto pensare, e cioè che Severino non conosceva l'arabo e
che dunque era singolare che conservasse tra i suoi un libro che non poteva leggere.
Oppure c'era un terzo personaggio?
Guglielmo era profondamente umiliato. Cercavo di consolarlo, gli dicevo che
lui stava cercando da tre giorni un testo in greco ed era naturale che avesse scartato
nel corso del suo esame tutti i libri che non apparivano in greco. E lui rispondeva che
è certamente umano commettere errori, però ci sono degli esseri umani che ne
commettono più degli altri, e vengono chiamati stolti, e lui era tra quelli, e si
domandava se era valsa la pena di studiare a Parigi e a Oxford per essere poi
incapace di pensare che i manoscritti si rilegano anche a gruppi, cosa che sanno
anche i novizi, meno quelli stupidi come me, e una coppia di stupidi come noi due
avrebbe avuto un bel successo nelle fiere, e quello dovevamo fare e non cercare di
risolvere i misteri, specie quando avevamo di fronte gente molto più astuta di noi.
“Ma è inutile piangere,” concluse poi.”Se lo ha preso Malachia, lo ha già
riposto in biblioteca. E lo ritroveremmo solo se sapessimo entrare nel finis Africae.
Se lo ha preso Bencio, avrà immaginato che prima o poi io avrei avuto il sospetto che
ho avuto e sarei tornato nel laboratorio, altrimenti non avrebbe agito così in fretta. E
dunque si sarà nascosto e l'unico punto in cui non si è certo nascosto è quello in cui
noi lo cercheremmo subito, e cioè la sua cella. Quindi torniamo al capitolo e vediamo
se durante l'istruttoria il cellario dirà qualcosa di utile. Perché al postutto non ho
ancora chiaro il piano di Bernardo; il quale cercava il suo uomo prima della morte di
Severino, e per altri scopi.”
Tornammo al capitolo. Avremmo fatto bene ad andare nella cella di Bencio
perché, come poi apprendemmo, il nostro giovane amico non aveva affatto in così
grande stima Guglielmo e non aveva pensato che sarebbe tornato tanto presto nel
laboratorio; per cui, credendo di non essere cercato da quella parte, era proprio
andato a nascondere il libro nella sua cella.
Ma di questo dirò dopo. Nel frattempo avvennero fatti così drammatici e
inquietanti da farci dimenticare il libro misterioso. E se pure non lo dimenticammo,
fummo presi da altre bisogne urgenti, connesse alla missione di cui Guglielmo era
pur sempre incaricato.

Quinto giorno

Nona
Dove si amministra la giustizia e si ha la imbarazzante
impressione che tutti abbiano torto

Bernardo Gui si pose al centro del grande tavolo di noce nella sala del capitolo.
Accanto a lui un domenicano svolgeva le funzioni di notaio e due prelati della
legazione pontificia gli stavano a lato come giudici. Il cellario era in piedi davanti al
tavolo, tra due arcieri.
L'Abate si rivolse a Guglielmo sussurrandogli: “Non so se la procedura sia
legittima. Il concilio laterano del 1215 ha sancito nel suo canone XXXVII che non si
possa citare qualcuno a comparire davanti a giudici che seggano a più di due giornate
di marcia dal suo domicilio. Qui la situazione è forse diversa, è il giudice che viene
da lontano, ma...”
“L'inquisitore è sottratto a ogni giurisdizione regolare,” disse Guglielmo,”e
non deve seguire le norme del diritto comune. Gode di speciale privilegio e non è
neppure tenuto ad ascoltare gli avvocati.”
Guardai il cellario. Remigio era ridotto in uno stato miserevole. Si guardava
intorno come una bestia spaurita, come se riconoscesse i movimenti e i gesti di una
paventata liturgia. Ora so che temeva per due ragioni, altrettanto spaventevoli: l'una
perché era stato colto, secondo ogni apparenza, in flagrante delitto, l'altra perché sin
dal giorno prima, quando Bernardo aveva iniziato la sua inchiesta, raccogliendo
mormorazioni e insinuazioni, egli temeva che venissero alla luce i suoi trascorsi; e
più ancora aveva iniziato ad agitarsi quando aveva visto prendere Salvatore.
Se lo sventurato Remigio era in preda ai propri terrori, Bernardo Gui
conosceva dal canto proprio i modi per trasformare in panico la paura delle proprie
vittime. Egli non parlava: mentre ormai tutti si attendevano che desse inizio
all'interrogatorio, teneva le proprie mani sulle carte che aveva davanti, fingendo di
riordinarle, ma distrattamente. Lo sguardo era invero puntato sull'accusato, ed era
uno sguardo misto di ipocrita indulgenza (come per dire: “Non temere, sei nelle mani
di un consesso fraterno, che non può che volere il tuo bene”), di gelida ironia (come
per dire: “Non sai ancora quale sia il tuo bene, e io tra poco te lo dirò”), di spietata
severità (come per dire: “Ma in ogni caso io sono qui il tuo solo giudice, e tu sei cosa
mia”). Tutte cose che il cellario sapeva già, ma il silenzio e l'indugio del giudice
servivano a fargliele ricordare, quasi assaporare meglio, affinché - anziché
scordarsene - egli vieppiù ne traesse motivo di umiliazione, la sua inquietudine si
trasformasse in disperazione, e del giudice diventasse cosa esclusiva, cera molle tra
le sue mani.

Finalmente Bernardo ruppe il silenzio. Pronunziò alcune formule di rito, disse
ai giudici che si procedeva all'interrogatorio dell'imputato per due delitti altrettanto
odiosi, di cui uno era a tutti evidente ma dell'altro meno spregevole, perché in effetti
l'imputato era stato sorpreso a commettere l'omicidio quando era ricercato per delitto
di eresia.
L'aveva detto. Il cellario si nascose il volto tra le mani, che muoveva a fatica
perché erano strette in catene. Bernardo diede inizio all'interrogatorio.
“Chi sei tu?” chiese.
“Remigio da Varagine. Sono nato cinquantadue anni fa e sono entrato ancora
fanciullo nel convento dei minori di Varagine.”
“E come accade che ti trovi oggi nell'ordine di san Benedetto?”
“Anni fa, quando il pontefice emanò la bolla Sancta Romana, siccome temevo
di venir contagiato dall'eresia dei fraticelli... pur non avendo mai aderito alle loro
proposizioni... pensai fosse più utile alla mia anima peccatrice sottrarmi a un
ambiente carico di seduzioni e ottenni di essere ammesso tra i monaci di questa
abbazia, dove da più di otto anni servo come cellario.”
“Ti sei sottratto alle seduzioni dell'eresia,” motteggiò Bernardo,”ovvero ti sei
sottratto all'inchiesta di chi era preposto a scoprir l'eresia e sradicarne la mala pianta,
e i buoni monaci cluniacensi han creduto di compiere un atto di carità accogliendo te
e quelli come te. Ma non basta cambiar saio per cancellare dall'anima la turpitudine
della depravazione eretica, e per questo noi siamo ora qui a investigare cosa si aggiri
per i recessi della tua anima impenitente e cosa tu abbia fatto prima di pervenire in
questo santo luogo.”
“La mia anima è innocente e non so cosa voi intendiate quando parlate di
depravazione eretica,” disse cautamente il cellario.
“Lo vedete?” esclamò Bernardo rivolgendosi agli altri giudici.”Tutti così
costoro! Quando uno di loro viene arrestato, si presenta a giudizio come se la sua
coscienza fosse tranquilla e senza rimorsi. E non sanno che questo è il segno più
evidente della loro colpa, perché il giusto, al processo, si presenta inquieto!
Domandategli se conosce la causa per cui avevo predisposto il suo arresto. La
conosci, Remigio?”
“Signore,” rispose il cellario,”sarei lieto di apprenderla dalla vostra bocca.”
Fui sorpreso, perché mi parve che il cellario rispondesse alle domande di rito
con parole altrettanto rituali, come se ben conoscesse le regole dell'istruttoria e i suoi
tranelli, e da tempo fosse stato istruito ad affrontare un simile evento.
“Ecco,” esclamava intanto Bernardo,”la tipica risposta dell'eretico impenitente!
Percorrono sentieri da volpi ed è molto difficile coglierli in fallo perché la loro
comunità ammette il loro diritto a mentire per evitare la dovuta punizione. Essi
ricorrono a risposte tortuose tentando di trarre in inganno l'inquisitore, che già deve
sopportare il contatto con gente tanto spregevole. Dunque fra Remigio tu non hai
avuto mai nulla a che vedere coi detti fraticelli o frati della povera vita, o beghini?”
“Io ho vissuto le vicende dei minori, quando a lungo si discusse sulla povertà,
ma non sono mai appartenuto alla setta dei beghini.”

“Vedete?” disse Bernardo.”Nega di essere stato beghino perché i beghini, pur
partecipando della stessa eresia dei fraticelli, considerano questi ultimi un ramo secco
dell'ordine francescano e si ritengono più puri e perfetti di loro. Ma molti dei
comportamenti degli uni sono comuni agli altri. Puoi negare, Remigio, di essere stato
visto in chiesa rattrappito col viso volto verso il muro, o prosternato con la testa
coperta dal cappuccio, anziché inginocchiato a mani giunte come gli altri uomini?”
“Anche nell'ordine di san Benedetto ci si prosterna a terra, nei momenti
dovuti...”
“Io non ti chiedo cosa hai fatto nei momenti dovuti, ma in quelli non dovuti!
Quindi non neghi di aver assunto l'una o l'altra postura, tipiche dei beghini! Ma tu
non sei beghino, hai detto... E allora dimmi: in che cosa credi?”
“Signore, credo in tutto ciò a cui crede un buon cristiano...”
“Che santa risposta! E a cosa crede un buon cristiano?”
“A quello che insegna la santa chiesa.”
“E quale santa chiesa? Quella che ritengono tale i credenti che si definiscono
perfetti, gli pseudo apostoli, i fraticelli eretici, o la chiesa che essi paragonano alla
meretrice di Babilonia, e in cui tutti noi invece fermamente crediamo?”
“Signore,” disse smarrito il cellario,”ditemi voi quale credete che sia la vera
chiesa...”
“Io credo che sia la chiesa romana, una, santa e apostolica, retta dal papa e dai
suoi vescovi.”
“Così io credo,” disse il cellario.
“Ammirevole astuzia!” gridò l'inquisitore.”Ammirevole arguzia de dicto!
L'avete udito: egli vuole intendere che egli crede che io creda a questa chiesa, e si
sottrae al dovere di dire in che cosa creda lui! Ma conosciamo bene queste arti da
faina! Veniamo al dunque. Credi tu che i sacramenti siano stati istituiti da Nostro
Signore, che per fare una retta penitenza occorra confessarsi dai servi di Dio, che la
chiesa romana abbia il potere di sciogliere e legare su questa terra ciò che sarà legato
e sciolto in cielo?”
“Non dovrei forse cederlo?”
“Non ti domando cosa dovresti credere, ma cosa credi!”
“Io credo a tutto ciò che voi e gli altri buoni dottori mi ordinate di credere,”
disse il cellario spaventato.
“Ah! Ma i buoni dottori a cui fai allusione non sono forse coloro che
comandano la tua setta? E' questo che volevi intendere quando parlavi dei buoni
dottori? E' a questi perversi mentitori che si ritengono gli unici successori degli
apostoli che ti rifai per riconoscere i tuoi articoli di fede? Tu insinui che se io credo a
ciò che loro credono, allora mi crederai, altrimenti crederai solo a loro!”
“Non ho detto questo, signore,” balbettò il cellario,”voi me lo fate dire. Io
credo a voi, se voi mi insegnate ciò che è bene.”
“Oh protervia!” gridò Bernardo battendo il pugno sul tavolo.”Ripeti a memoria
con bieca determinazione il formulario che si insegna nella tua setta. Tu dici che mi
crederai solo se predicherò ciò che la tua setta ritiene sia il bene. Così hanno sempre
risposto gli pseudo apostoli e così ora tu rispondi, forse senza avvedertene, perché

riaffiorano alle tue labbra le frasi che un tempo ti furono insegnate onde ingannare gli
inquisitori. Ed è così che stai accusandoti con le tue stesse parole, e io cadrei nella
tua trappola solo se non avessi una lunga esperienza di inquisizione... Ma veniamo
alla vera questione, uomo perverso. Hai mai inteso parlare di Gherardo Segalelli da
Parma?”
“Ne ho inteso parlare,” disse il cellario impallidendo, se mai si fosse potuto
ancora parlare di pallore per quel viso disfatto.
“Hai mai inteso parlare di fra Dolcino da Novara?”
“Ne ho inteso parlare.”
“Lo hai mai visto di persona, hai conversato con lui?”
Il cellario stette qualche istante in silenzio, come per valutare sino a che punto
gli fosse convenuto dire una parte della verità. Poi si decise, e con un filo di voce:
“L'ho visto e gli ho parlato.”
“Più forte!” gridò Bernardo,”che finalmente si possa udire una parola vera
scendere dalle tue labbra! Quando gli hai parlato?”
“Signore,” disse il cellario,”ero frate in un convento del novarese quando la
gente di Dolcino si radunò da quelle parti, e passarono anche presso il mio convento,
e al principio non si sapeva bene chi fossero...”
“Tu menti! Come poteva un francescano di Varagine essere in un convento del
novarese? Tu non eri in convento, tu facevi già parte di una banda di fraticelli che
percorrevano quelle terre vivendo di elemosine e ti sei unito ai dolciniani!”
“Come potete affermare questo, signore?” disse tremando il cellario.
“Ti dirò come posso, anzi devo, affermarlo,” disse Bernardo, e ordinò che
fosse fatto entrare Salvatore.
La vista dello sciagurato, che certamente aveva passato la notte in un
interrogatorio non pubblico e più severo, mi mosse a pietà. Il volto di Salvatore, l'ho
detto, era di solito orribile. Ma quel mattino sembrava ancor più simile a quello di un
animale. Non recava segni di violenza, ma il modo in cui il corpo si muoveva in
catene, con le membra dislogate, quasi incapace di muoversi, trascinato dagli arcieri
come una scimmia legata alla corda, palesava molto bene il modo in cui doveva
essersi svolto il suo atroce responsorio.
“Bernardo lo ha torturato...” sussurrai a Guglielmo.
“Per nulla,” rispose Guglielmo.”Un inquisitore non tortura mai. La cura del
corpo dell'imputato è affidata sempre al braccio secolare.”
“Ma è la stessa cosa!” dissi.
“Niente affatto. Non lo è per l'inquisitore, che ha le mani monde, e non lo è per
l'inquisito, che quando viene l'inquisitore trova in lui un improvviso appoggio, un
lenimento alle sue pene, e gli apre il cuore.”
Guardai il mio maestro: “Voi state celiando,” dissi sgomento.
“Ti paiono cose su cui celiare?” rispose Guglielmo.
Bernardo stava ora interrogando Salvatore, e la mia penna non riesce a
trascrivere le parole rotte e, se pur fosse stato possibile, ancora più babeliche, con cui
quell'uomo già dimidiato, ora ridotto al rango di un babbuino, rispondeva, compreso
a fatica da tutti, aiutato da Bernardo che gli poneva i quesiti in modo che lui non

potesse risponder altro che sì o no, incapace di ogni menzogna. E ciò che disse
Salvatore il mio lettore può bene immaginare. Raccontò, o ammise di aver raccontato
durante la notte, una parte di quella storia che io avevo già ricostruito: i suoi
vagabondaggi come fraticello, pastorello e pseudo apostolo; e come ai tempi di fra
Dolcino egli avesse incontrato Remigio tra i dolciniani, e con lui si fosse salvato
dopo la battaglia di monte Rebello, riparando dopo varie vicende nel convento di
Casale. In più aggiunse che l'eresiarca Dolcino, vicino alla sconfitta e alla cattura,
aveva affidato a Remigio alcune lettere, da portare egli non sapeva dove o a chi. E
Remigio aveva sempre recato quelle lettere con sé, senza osare recapitarle, e al suo
arrivo all'abbazia, timoroso di trattenerle ancora seco, ma non volendo distruggerle,
le aveva consegnate al bibliotecario, sì proprio a Malachia, perché le nascondesse da
qualche parte nei recessi dell'Edificio.
Mentre Salvatore parlava, il cellario lo guardava con odio, e a un certo punto
non poté trattenersi dal gridargli: “Serpe, scimmia lasciva, ti sono stato padre, amico,
scudo, così mi ripaghi!”
Salvatore guardò il suo protettore ormai bisognoso di protezione e rispose a
fatica: “Signor Remigio, fosse che potesse ero tuo. E mi eri dilectissimo. Ma tu
conosci la famiglia del bargello. Qui non habet caballum vadat cum pede...”
“Pazzo!” gli gridò ancora Remigio.”Speri di salvarti? Non sai che morirai
come un eretico anche tu? Di' che hai parlato sotto tortura, di' che hai inventato
tutto!”
“Che so io signore come hanno nome tutte queste risìe... Paterini, gazzesi,
leoniste, arnaldiste, speroniste, circoncisi... Io non son homo literatus, peccavi sine
malitia e il signor Bernardo magnificentissimo el sa, et ispero ne l'indulgentia sua in
nomine patre et filio et spiritis sanctis...”
“Saremo indulgenti quanto ci sarà concesso dal nostro ufficio,” disse
l'inquisitore,”e valuteremo con paterna benevolenza la buona volontà con cui ci hai
aperto l'animo tuo. Vai, vai, torna a meditare nella tua cella e spera nella misericordia
del Signore. Ora abbiamo a dibattere una questione di ben altro momento. Dunque
Remigio, tu portavi con te delle lettere di Dolcino e le desti al confratello tuo che ha
cura della biblioteca...”
“Non è vero, non è vero!” gridò il cellario, come se quella difesa avesse ancora
qualche efficacia. E giustamente Bernardo lo interruppe: “Ma non è da te che ci serve
un assenso, bensì da Malachia da Hildesheim.”
Fece chiamare il bibliotecario, e non era tra i presenti. Io sapevo che stava
nello scriptorium, o intorno all'ospedale, a cercare Bencio e il libro. Andarono a
cercarlo, e quando apparve, turbato e cercando di non guardare in viso nessuno,
Guglielmo mormorò con disappunto: “E ora Bencio potrà fare ciò che vuole.” Ma si
sbagliava, perché vidi il volto di Bencio spuntare al di sopra delle spalle di altri
monaci, che si affollavano alle porte della sala per seguire l'interrogatorio. Lo indicai
a Guglielmo. Pensammo allora che la curiosità per quell'evento fosse ancora più forte
della sua curiosità per il libro. Apprendemmo dopo che, a quel punto, egli aveva già
concluso un suo ignobile mercato.

Malachia apparve dunque davanti ai giudici, senza mai incrociare gli occhi
suoi con quelli del cellario.
“Malachia,” disse Bernardo,”stamattina, dopo la confessione resa nella notte
da Salvatore, vi ho domandato se avevate ricevuto dall'imputato qui presente delle
lettere...”
“Malachia!” urlò il cellario,”poco fa mi hai giurato che non farai nulla contro
di me!”
Malachia si volse appena verso l'imputato, a cui dava le spalle, e disse a voce
bassissima, che quasi non lo udivo: “Non ho spergiurato. Se potevo fare qualcosa
contro di te, l'avevo già fatto. Le lettere erano state consegnate al signor Bernardo
questa mattina, prima che tu uccidessi Severino...”
“Ma tu sai, tu devi sapere che io non ho ucciso Severino! Tu lo sai perché eri
già là!”
“Io?” domandò Malachia.”Io sono entrato laggiù dopo che ti hanno scoperto.”
“E quand'anche,” interruppe Bernardo,”cosa cercavi tu da Severino, Remigio?”
Il cellario si voltò a guardare Guglielmo con occhi smarriti, poi guardò
Malachia, poi ancora Bernardo: “Ma io... io ho udito stamane frate Guglielmo qui
presente dire a Severino di custodire certe carte... io da ieri notte, dopo la cattura di
Salvatore, temevo che si parlasse di quelle lettere...”
“Allora tu sai qualcosa di quelle lettere!” esclamò trionfalmente Bernardo. Il
cellario ormai era in trappola. Si trovava stretto tra due urgenze, scagionarsi
dall'accusa di eresia e allontanar da sé il sospetto di omicidio. Risolse probabilmente
di fronteggiare la seconda accusa, d'istinto, perché ormai agiva senza regola, e senza
consiglio: “Parlerò delle lettere dopo... giustificherò... dirò come ne venni in
possesso... Ma lasciate che spieghi cosa è accaduto stamane. Io pensavo che di quelle
lettere si sarebbe parlato, quando vidi Salvatore cadere nelle mani del signor
Bernardo, è anni che la memoria di quelle lettere mi tormenta il cuore... Allora
quando udii Guglielmo e Severino parlare di alcune carte... non so, preso dalla paura,
pensai che Malachia se ne fosse sbarazzato e le avesse date a Severino... volevo
distruggerle e così andai da Severino... la porta era aperta e Severino era già morto,
mi sono messo a frugare tra le sue cose per cercare le lettere... avevo solo paura...”
Guglielmo mi sussurrò all'orecchio: “Povero stupido, intimorito da un pericolo
si è cacciato a testa bassa in un altro...”
“Ammettiamo che tu dica quasi - dico quasi - la verità,” intervenne
Bernardo.”Tu pensavi che Severino avesse le lettere e le hai cercate da lui. E perché
hai pensato che le avesse? E perché hai ucciso prima anche gli altri confratelli? Forse
pensavi che quelle lettere da tempo circolassero tra le mani di molti? Forse si usa in
questa abbazia dar la caccia alle reliquie degli eretici bruciati?”
Vidi l'Abate trasalire. Non v'era nulla di più insidioso dell'accusa di raccoglier
reliquie di eretici, e Bernardo era molto abile a mescolare i delitti all'eresia, e il tutto
alla vita dell'abbazia. Fui interrotto nelle mie riflessioni dal cellario che gridava che
egli non aveva nulla a che vedere con gli altri delitti. Bernardo indulgentemente lo
tranquillizzò: non era quella per il momento la questione su cui si stava discutendo,
egli era interrogato per delitto di eresia, e non tentasse (e qui la sua voce si fece

severa) di distogliere l'attenzione dai suoi trascorsi eretici parlando di Severino o
cercando di rendere sospetto Malachia. Che si tornasse dunque alle lettere.
“Malachia da Hildesheim,” disse rivolto al testimone,”voi non siete qui come
accusato. Stamane avete risposto alle mie domande e alla mia richiesta senza tentare
di nascondere nulla. Ora ripeterete qui ciò che mi avete detto stamane e non avrete
nulla da temere.”
“Ripeto quanto ho detto stamane,” disse Malachia.”Dopo poco tempo che era
giunto quassù Remigio cominciò a occuparsi delle cucine, e avemmo frequenti
contatti per ragioni di lavoro... io come bibliotecario son incaricato della chiusura
notturna di tutto l'Edificio, e quindi anche delle cucine... non ho motivo di celare che
diventammo fraterni amici, né io avevo motivo di nutrire sospetti contro costui. Ed
egli mi raccontò che aveva con sé alcuni documenti di natura segreta, confidatigli in
confessione, che non dovevano cadere in mani profane, e che non ardiva tenere
presso di sé. Siccome io custodivo l'unico luogo del monastero interdetto a tutti gli
altri, mi chiese di conservargli quelle carte lontano da ogni sguardo curioso, e io
acconsentii, non presumendo che i documenti fossero di natura eretica, e non li lessi
neppure, collocandoli... collocandoli nel più inattingibile dei penetrali della
biblioteca, e da allora mi ero scordato di questo fatto, sino a che questa mattina il
signor inquisitore me ne ha fatto cenno, e allora sono andato a ritrovarli e glieli ho
consegnati...”
L'Abate prese la parola, corrucciato: “Perché non mi hai informato di questo
tuo patto col cellario? La biblioteca non è riservata a cose di proprietà dei monaci!”
L'Abate aveva messo in chiaro che l'abbazia non aveva nulla a che vedere con quella
vicenda.
“Signore,” rispose confuso Malachia,”mi era parsa cosa di poca importanza.
Ho peccato senza malizia.”
“Certo, certo,” disse Bernardo in tono cordiale,”siamo tutti convinti che il
bibliotecario ha agito in buona fede, e la franchezza con cui ha collaborato con
questo tribunale ne è la prova. Prego fraternamente la magnificenza vostra di non
fargli carico di quella antica imprudenza. Noi crediamo a Malachia. E gli chiediamo
solo che ci confermi ora sotto giuramento che le carte che ora gli mostro sono quelle
che lui mi diede stamane e sono quelle che Remigio da Varagine gli consegnò anni
fa, dopo il suo arrivo all'abbazia.” Mostrava due pergamene che aveva tratto dai fogli
posati sul tavolo. Malachia le guardò e disse con voce ferma: “Giuro su Dio padre
onnipotente, sulla santissima Vergine e su tutti i santi che così è ed è stato.”
“Mi basta,” disse Bernardo.”Andate pure, Malachia da Hildesheim.”
Mentre Malachia usciva a testa bassa, poco prima che arrivasse alla porta, si
udì una voce levarsi dal gruppo dei curiosi ammassati sul fondo della sala: “Tu gli
nascondevi le lettere e lui ti mostrava il culo dei novizi in cucina!” Scoppiarono
alcune risate, Malachia uscì rapido dando spintoni a destra e a sinistra, io avrei
giurato che la voce era quella di Aymaro, ma la frase era stata gridata in falsetto.
L'Abate, paonazzo in volto, urlò di far silenzio e minacciò tremende punizioni per
tutti, intimando ai monaci di sgombrare la sala. Bernardo sorrideva lubricamente, il
cardinal Bertrando, da un lato della sala, si chinava all'orecchio di Jean d'Anneaux e

gli diceva qualcosa, a cui l'altro reagiva coprendosi la bocca con la mano e chinando
la testa come se tossisse. Guglielmo mi disse: “Il cellario non era solo un peccatore
carnale per il bene suo, ma faceva anche il ruffiano. Ma di questo a Bernardo non
importa nulla, se non quel tanto che mette in imbarazzo Abbone, mediatore
imperiale...”
Fu interrotto proprio da Bernardo che ora si rivolgeva a lui: “Mi interesserebbe
poi sapere da voi, frate Guglielmo, di quali carte stavate parlando stamane con
Severino, quando il cellario vi udì e ne trasse abbaglio.”
Guglielmo sostenne il suo sguardo: “Ne trasse abbaglio, appunto. Parlavamo di
una copia del trattato sull'idrofobia canina di Ayyub al Ruhawi, libro mirabile di
dottrina che voi certo conoscete per fama e che vi sarà stato spesso di molta utilità...
L'idrofobia, dice Ayyub, si riconosce per venticinque segni evidenti...”
Bernardo, che apparteneva all'ordine dei domini canes, non giudicò opportuno
affrontare una nuova battaglia.”Si trattava dunque di cose estranee al caso in
questione,” disse rapidamente. E proseguì l'istruttoria.
“Torniamo a te, frate Remigio minorita, ben più pericoloso di un cane
idrofobo. Se frate Guglielmo in questi giorni avesse posto più attenzione alla bava
degli eretici che non a quella dei cani, forse avrebbe scoperto anche lui quale serpe si
annidava nell'abbazia. Torniamo a queste lettere. Ora sappiamo per certo che furono
in tue mani e che ti curasti di nasconderle come fossero cosa velenosissima, e che
addirittura hai ucciso...” arrestò con un gesto un tentativo di diniego”...e
dell'uccisione parleremo dopo... che hai ucciso, dicevo, perché io non le avessi mai.
Allora riconosci queste carte come cosa tua?”
Il cellario non rispose, ma il suo silenzio era abbastanza eloquente. Per cui
Bernardo incalzò: “E cosa sono queste carte? Sono due pagine stilate di pugno
dall'eresiarca Dolcino, pochi giorni prima di essere preso, e che egli affidava a un suo
accolito perché le portasse agli altri suoi settatori ancora sparsi per l'Italia. Potrei
leggervi tutto quello che in esse si dice, e come Dolcino, paventando la sua fine
imminente, affidi un messaggio di speranza - egli dice ai suoi confratelli - nel
demonio! Egli li consola avvisando che, per quanto le date che egli qui annuncia non
concordino con quelle delle sue lettere precedenti, dove aveva promesso per l'anno
1305 la distruzione completa di tutti i preti a opera dell'imperatore Federico, tuttavia
questa distruzione non sarebbe stata lontana. Ancora una volta l'eresiarca mentiva,
perché venti e più anni sono passati da quel giorno e nessuna delle sue nefaste
predizioni si è avverata. Ma non è sulla risibile presunzione di queste profezie che
dobbiamo discutere, bensì sul fatto che Remigio ne fosse latore. Puoi ancora negare,
frate eretico e impenitente, che hai avuto commercio e contubernio con la setta degli
pseudo apostoli?”
Il cellario ormai non poteva più negare.”Signore,” disse, “la mia gioventù è
stata popolata di errori funestissimi. Quando appresi della predicazione di Dolcino,
già sedotto com'ero dagli errori dei frati di povera vita, credetti nelle sue parole e mi
unii alla sua banda. Sì, è vero, fui con loro nel bresciano e nel bergamasco, fui con
loro a Como e in Valsesia, con loro mi rifugiai alla Parete Calva e in val di Rassa, e
infine sul monte Rebello. Ma non presi parte a nessuna malefatta, e quando essi

commisero saccheggi e violenze, io portavo ancora in me lo spirito di mansuetudine
che fu proprio dei figli di Francesco e proprio sul monte Rebello dissi a Dolcino che
non mi sentivo più di partecipare alla loro lotta, ed egli mi diede il permesso di
andare, perché, disse, non voleva dei pavidi con sé, e mi chiese solo di portargli
quelle lettere a Bologna...”
“A chi?” chiese il cardinal Bertrando.
“Ad alcuni suoi settatori, di cui mi pare di ricordar il nome, e come lo ricordo
ve lo dico, signore,” si affrettò ad assicurare Remigio. E pronunziò i nomi di alcuni
che il cardinal Bertrando mostrò di conoscere, perché sorrise con aria di
soddisfazione, facendo un cenno di intesa a Bernardo.
“Molto bene,” disse Bernardo, e prese nota di quei nomi. Poi chiese a
Remigio: “E come mai ora ci consegni i tuoi amici?”
“Non sono miei amici, signore, prova ne sia che le lettere non le consegnai
mai. Anzi, feci di più, e lo dico ora dopo aver tentato di dimenticarlo per tanti anni:
per poter lasciare quei luoghi senza essere preso dall'esercito del vescovo di Vercelli
che ci attendeva al piano, riuscii a mettermi in contatto con alcuni di loro, e in
cambio di un salvacondotto gli indicai dei buoni passaggi per poter assalire le
fortificazioni di Dolcino, per cui parte del successo delle forze della chiesa fu dovuto
alla mia collaborazione...”
“Molto interessante. Questo ci dice che non solo fosti eretico, ma anche che
fosti vile e traditore. Il che non cambia la tua situazione. Come oggi per salvarti hai
tentato di accusare Malachia, che pure ti aveva reso un servizio, così allora per
salvarti consegnasti i tuoi compagni di peccato nelle mani della giustizia. Ma hai
tradito i loro corpi, non hai mai tradito i loro insegnamenti, e hai conservato queste
lettere come reliquie, sperando un giorno di avere il coraggio, e la possibilità, senza
correr rischi, di consegnarle, per renderti di nuovo bene accetto agli pseudo apostoli.”
“No signore, no,” diceva il cellario, coperto di sudore, le mani tremanti.”No, vi
giuro che...”
“Un giuramento!” disse Bernardo.”Ecco un'altra prova della tua malizia! Vuoi
giurare perché tu sai che io so che gli eretici valdesi sono pronti a ogni astuzia, e
persino alla morte, pur di non giurare! E se sono spinti dalla paura fingono di giurare
e borbottano falsi giuramenti! Ma io lo so bene che tu non sei della setta dei poveri di
Lione, volpe maledetta, e cerchi di convincermi che non sei ciò che non sei affinché
io non dica che tu sei ciò che sei! Allora giuri? Giuri per essere assolto ma sappi che
un solo giuramento non mi basta! Posso esigerne uno, due, tre, cento, quanti ne
vorrò. So benissimo che voi pseudo apostoli accordate dispense a chi giura il falso
per non tradire la setta. E così ogni giuramento sarà una nuova prova della tua
colpevolezza!”
“Ma allora cosa devo fare?” urlò il cellario, cadendo ginocchioni.
“Non prosternarti come un beghino! Non devi fare nulla. Ormai io solo so cosa
si dovrà fare,” disse Bernardo con un sorriso tremendo.”Tu non devi che confessare.
E sarai dannato e condannato se confesserai, e sarai dannato e condannato se non
confesserai, perché sarai punito come spergiuro! Allora confessa, almeno per

abbreviare questo dolorosissimo interrogatorio, che turba le nostre coscienze e il
nostro senso della mitezza e della compassione!”
“Ma cosa debbo confessare?”
“Due ordini di peccati. Che sei stato della setta di Dolcino, che ne hai
condiviso le proposizioni eretiche, e i costumi e le offese alla dignità dei vescovi e
dei magistrati cittadini, che impenitente continui a condividerne le menzogne e le
illusioni, anche dopo che l'eresiarca è morto e che la setta è stata dispersa, anche se
non del tutto debellata e distrutta. E che, corrotto nell'intimo dell'animo tuo dalle
pratiche che apprendesti nella setta immonda, sei colpevole dei disordini contro Dio
e gli uomini perpetrati in questa abbazia, per ragioni che ancora mi sfuggono ma che
non dovranno neppure esser del tutto chiarite, una volta che si sia luminosamente
dimostrato (come stiamo facendo) che l'eresia di coloro che predicarono e predicano
la povertà, contro gli insegnamenti del signor papa e delle sue bolle, non può che
portare a opere delittuose. Questo dovranno apprendere i fedeli e questo mi basterà.
Confessa.”
Fu chiaro a questo punto cosa Bernardo volesse. Per nulla interessato a sapere
chi avesse ucciso gli altri monaci, voleva solo dimostrare che Remigio in qualche
modo condivideva le idee propugnate dai teologi dell'imperatore. E dopo aver
mostrato la connessione tra quelle idee, che erano anche quelle del capitolo di
Perugia, e quelle dei fraticelli e dei dolciniani, e aver mostrato che un solo uomo, in
quell'abbazia, partecipava di tutte quelle eresie, ed era stato l'autore di molti delitti, in
quel modo egli avrebbe recato un colpo invero mortale ai propri avversari. Guardai
Guglielmo e capii che aveva capito, ma non poteva farci nulla, anche se lo aveva
previsto. Guardai l'Abate e lo vidi scuro in volto: si rendeva conto, in ritardo, di
essere stato tratto anch'egli in una trappola, e che la sua stessa autorità di mediatore si
stava sfaldando, ora che stava per apparire come il signore di un luogo in cui tutte le
infamie del secolo si erano date convegno. Quanto al cellario ormai non sapeva più
quale fosse il delitto di cui poteva ancora scagionarsi. Ma forse in quel momento egli
non fu capace di nessun calcolo, il grido che uscì dalla sua bocca era il grido della
sua anima e in esso e con esso egli scaricava anni di lunghi e segreti rimorsi. Ovvero
dopo una vita di incertezze, entusiasmi e delusioni, viltà e tradimenti, messo di fronte
alla ineluttabilità della sua rovina, egli decideva di professare la fede della sua
giovinezza, senza più chiedersi se fosse giusta o sbagliata, ma quasi per mostrare a se
stesso che era capace di qualche fede.
“Sì è vero,” gridò,”sono stato con Dolcino e ne ho condiviso i delitti, le
licenze, forse ero pazzo, confondevo l'amore del signor nostro Cristo Gesù con il
bisogno di libertà e con l'odio per i vescovi, è vero, ho peccato, ma sono innocente di
quanto è avvenuto all'abbazia, lo giuro!”
“Abbiamo per intanto ottenuto qualcosa,” disse Bernardo.”Quindi tu ammetti
di aver praticato l'eresia di Dolcino, della strega Margherita e dei suoi compari. Tu
ammetti di essere stato con loro mentre vicino a Trivero impiccavano molti fedeli di
Cristo tra cui un bambino innocente di dieci anni? E quando impiccarono altri uomini
alla presenza delle mogli e dei genitori perché non volevano consegnarsi all'arbitrio
di quei cani? E perché, ormai, accecati dalla vostra furia e dalla vostra superbia,

ritenevate che nessuno potesse essere salvato se non apparteneva alla vostra
comunità? Parla!”
“Sì, sì, ho creduto queste cose e fatto quelle!”
“Ed eri presente quando catturarono alcuni fedeli dei vescovi e alcuni ne
fecero morire di fame in carcere, e a una donna gravida tagliarono un braccio e una
mano, lasciandola poi partorire un bambino che subito morì senza battesimo? Ed eri
con loro quando rasero al suolo e diedero alle fiamme i villaggi di Mosso, Trivero,
Cossila e Flecchia, e molte altre località della zona di Crepacorio e molte case a
Mortiliano e a Quorino, e incendiarono la chiesa di Trivero imbrattando prima le
immagini sacre, strappando le lapidi dagli altari, rompendo un braccio alla statua
della Vergine, saccheggiando i calici, gli arredi e i libri, distruggendo il campanile,
rompendo le campane, appropriandosi di tutti i vasi della confraternita e dei beni del
sacerdote?”
“Sì, sì, io c'ero, e nessuno sapeva più cosa si facesse, volevamo anticipare il
momento del castigo, eravamo le avanguardie dell'imperatore mandato dal cielo e dal
papa santo, dovevamo affrettare il momento della discesa dell'angelo di Filadelfia, e
allora tutti avrebbero ricevuto la grazia dello spirito santo e la chiesa sarebbe stata
rinnovata, e dopo la distruzione di tutti i perversi solo i perfetti avrebbero regnato!”
Il cellario sembrava invasato e illuminato a un tempo, pareva che ora la diga
del silenzio e della simulazione si fosse rotta, che il suo passato tornasse non solo a
parole, ma per immagini, e che egli riprovasse le emozioni che lo avevano esaltato un
tempo.
“Allora,” incalzava Bernardo,”tu confessi che avete onorato come martire
Gherardo Segalelli, che avete negato ogni autorità alla chiesa romana, che
affermavate che né il papa né alcuna autorità poteva prescrivervi un modo di vita
diverso dal vostro, che nessuno aveva il diritto di scomunicarvi, che dal tempo di san
Silvestro tutti i prelati della chiesa erano stati prevaricatori e seduttori, salvo Pietro
da Morrone, che i laici non sono tenuti a pagare le decime ai preti che non pratichino
uno stato di assoluta perfezione e povertà come lo praticarono i primi apostoli, che le
decime pertanto dovevano essere pagate a voi soli, gli unici apostoli e poveri di
Cristo, che per pregare Dio una chiesa consacrata non vale più di una stalla, che
percorrevate i villaggi e seducevate le genti gridando «penitenziagite», che cantavate
il Salve Regina per attirare perfidamente le folle, e vi facevate passare per penitenti
menando una vita perfetta agli occhi del mondo, e poi vi concedevate ogni licenza e
ogni lussuria perché non credevate nel sacramento del matrimonio, né in alcun altro
sacramento, e ritenendovi più puri degli altri vi potevate permettere ogni sozzura e
ogni offesa del corpo vostro e del corpo degli altri? Parla!”
“Sì, sì, io confesso la vera fede a cui avevo creduto allora con tutta l'anima,
confesso che abbiamo abbandonato le nostre vesti in segno di spoliazione, che
abbiamo rinunciato a tutti i nostri beni mentre voi razza di cani non vi rinunzierete
mai, che da allora non abbiamo più accettato danaro da alcuno né ne abbiamo portato
su di noi, e siamo vissuti di elemosina e non ci siamo riservati nulla per il domani, e
quando ci accoglievano e ci imbandivano la tavola mangiavamo e partivamo
lasciando sulla tavola quanto era avanzato...”

“E avete bruciato e saccheggiato per impadronirvi dei beni dei buoni cristiani!”
“E abbiamo bruciato e saccheggiato perché avevamo eletto la povertà a legge
universale e avevamo il diritto di appropriarci delle ricchezze illegittime degli altri, e
volevamo colpire al cuore la trama di avidità che si estendeva da parrocchia a
parrocchia, ma non abbiamo mai saccheggiato per possedere, né ucciso per
saccheggiare, uccidevamo per punire, per purificare gli impuri attraverso il sangue,
forse eravamo presi da un desiderio smodato di giustizia, si pecca anche per eccesso
d'amor di Dio, per sovrabbondanza di perfezione, noi eravamo la vera congregazione
spirituale inviata dal Signore e riservata alla gloria degli ultimi tempi, cercavamo il
nostro premio in paradiso anticipando i tempi della vostra distruzione, noi soli
eravamo gli apostoli di Cristo, tutti gli altri avevano tradito, e Gherardo Segalelli era
stato una pianta divina, planta Dei pullulans in radice fidei, la nostra regola ci veniva
direttamente da Dio, non da voi cani dannati, predicatori bugiardi che spargete
intorno l'odore dello zolfo e non quello dell'incenso, cani vili, carogne putride, corvi,
servi della puttana di Avignone, promessi che siete alla perdizione! Allora io
credevo, e anche il nostro corpo si era redento, ed eravamo la spada del Signore,
bisognava pure uccidere degli innocenti per potervi uccidere tutti al più presto. Noi
volevamo un mondo migliore, di pace e di gentilezza, e la felicità per tutti, noi
volevamo uccidere la guerra che voi portavate con la vostra avidità, perché ci
rimproverate se per stabilire la giustizia e la felicità abbiamo dovuto versare un po' di
sangue... è... è che non ce ne voleva molto, per fare presto, e valeva pur la pena di
fare rossa tutta l'acqua del Carnasco, quel giorno a Stavello, era anche sangue nostro,
non ci risparmiavamo, sangue nostro e sangue vostro, tanto tanto, subito subito, i
tempi della profezia di Dolcino erano stretti, bisognava affrettare il corso degli
eventi...”
Tremava tutto, si passava le mani sull'abito come se volesse pulirle dal sangue
che evocava.”Il ghiottone è ridiventato un puro,” mi disse Guglielmo.”Ma è questa la
purezza?” domandai inorridito.”Ce ne sarà anche di un'altra sorta,” disse
Guglielmo,”ma, quale che sia, mi fa sempre paura.”
“Cosa vi terrorizza di più nella purezza?” chiesi.
“La fretta,” rispose Guglielmo.
“Basta, basta,” diceva ora Bernardo,”ti chiedevamo una confessione, non un
appello alla strage. Va bene, non solo sei stato eretico ma lo sei ancora. Non solo sei
stato assassino, ma hai ancora ucciso. Allora dicci come hai ucciso i tuoi fratelli in
questa abbazia, e perché.”
Il cellario smise di tremare, si guardò intorno come se uscisse da un sogno:
“No,” disse, “coi delitti dell'abbazia non c'entro. Ho confessato tutto quello che ho
fatto, non fatemi confessare quello che non ho fatto...”
“Ma cosa rimane che tu non possa avere fatto? Ora ti dici innocente? O
agnello, o modello di mansuetudine! Lo avete udito, ha avuto un tempo le mani lorde
di sangue e ora è innocente! Forse ci siamo sbagliati, Remigio da Varagine è un
modello di virtù, un figlio fedele della chiesa, un nemico dei nemici di Cristo, ha
sempre rispettato l'ordine che la mano vigile della chiesa si è affannata a imporre a
villaggi e città, la pace dei commerci, le botteghe degli artigiani, i tesori delle chiese.

Egli è innocente, non ha commesso nulla, tra le mie braccia, fratello Remigio, ché io
ti possa consolare delle accuse che i malvagi hanno elevato contro di te!” E mentre
Remigio lo guardava con occhi sperduti, come quasi di colpo stesse credendo in una
assoluzione finale, Bernardo si ricompose e si rivolse in tono di comando al capitano
degli arcieri.
“Mi ripugna ricorrere a mezzi che la chiesa ha sempre criticato quando
vengono praticati dal braccio secolare. Ma c'è una legge che domina e dirige anche i
miei personali sentimenti. Chiedete all'Abate un luogo dove si possano predisporre
gli strumenti di tortura. Ma che non si proceda subito. Per tre giorni resti in una cella,
in ceppi mani e piedi. Poi gli si mostrino gli strumenti. Soltanto. E al quarto giorno si
proceda. La giustizia non è mossa dalla fretta, come credevano gli pseudo apostoli, e
quella di Dio ha secoli a disposizione. Si proceda piano, e per gradi. E soprattutto,
ricordate quanto è stato detto ripetutamente: che si evitino le mutilazioni e il pericolo
di morte. Una delle provvidenze che questo procedimento riconosce all'empio, è
proprio che la morte venga assaporata, e attesa, ma non venga prima che la
confessione sia stata piena, e volontaria, e purificatrice.”
Gli arcieri si chinarono a sollevare il cellario, ma questi puntò i piedi a terra e
fece resistenza, accennando di voler parlare. Ottenutane licenza, parlò, ma le parole
gli uscivano a fatica dalla bocca e il suo discorso era come il biascicare di un ubriaco
e aveva qualcosa di osceno. Solo man mano che parlava ritrovò quella sorta di
selvaggia energia che aveva animato la sua confessione poco prima.
“No signore. La tortura no. Io sono un uomo vile. Ho tradito allora, ho
rinnegato per undici anni in questo monastero la mia fede di un tempo, riscuotendo le
decime da vignaiuoli e da contadini, ispezionando le stalle e gli stabbi perché
fiorissero ad arricchir l'Abate, ho collaborato di buon grado alla amministrazione di
questa fabbrica dell'Anticristo. E mi trovavo bene, avevo dimenticato i giorni della
rivolta, mi crogiolavo nei piaceri della gola e in altri ancora. Io sono un vile. Ho
venduto oggi i miei antichi confratelli di Bologna, ho venduto allora Dolcino. E da
vile, travestito come uno degli uomini della crociata, ho assistito alla cattura di
Dolcino e di Margherita, quando li portarono il sabato santo nel castello del Bugello.
Mi aggirai intorno a Vercelli per tre mesi, sino a che non arrivò la lettera di papa
Clemente con l'ordine della condanna. E vidi Margherita tagliata a pezzi davanti agli
occhi di Dolcino, e gridava, scannata che era, povero corpo che una notte avevo
toccato anch'io... E mentre il suo cadavere straziato bruciava, furono su Dolcino, e gli
strapparono il naso e i testicoli con tenaglie infuocate, e non è vero quello che han
detto dopo, che non emise neppure un gemito. Dolcino era alto e robusto, aveva una
gran barba da diavolo e i capelli rossi che gli cadevano in anelli sugli omeri, era bello
e potente quando ci guidava con un cappello a larghe falde, e la piuma, e la spada
cinta sulla veste talare, Dolcino faceva paura agli uomini e faceva gridare di piacere
le donne... Ma quando lo torturarono gridava di dolore anche lui, come una donna,
come un vitello, perdeva sangue da tutte le ferite mentre lo portavano da un angolo
all'altro, e continuavano a ferirlo poco, per mostrare quanto a lungo potesse vivere un
emissario del demonio, e lui voleva morire, chiedeva che lo finissero, ma morì troppo
tardi, quando giunse sul rogo, ed era un solo ammasso di carne sanguinante. Io lo

seguivo e mi rallegravo con me stesso per essere sfuggito a quella prova, ero
orgoglioso della mia astuzia, e quel cialtrone di Salvatore era con me, e mi diceva:
come abbiam fatto bene fratel Remigio a comportarci da persone avvedute, non c'è
nulla che sia più brutto della tortura! Avrei abiurato mille religioni, quel giorno. E
sono anni, tanti anni che mi dico quanto fui vile, e quanto fui felice di essere vile, e
tuttavia speravo sempre di poter mostrare a me stesso che non ero così vile. Oggi tu
mi hai dato questa forza, signor Bernardo, sei stato per me quello che gli imperatori
pagani sono stati per i più vili dei martiri. Mi hai dato il coraggio di confessare quello
in cui ho creduto con l'anima, mentre il corpo se ne ritraeva. Però non impormi
troppo coraggio, più di quanto ne possa sopportare questa mia carcassa mortale. La
tortura no. Dirò tutto quello che vuoi tu, meglio il rogo subito, si muore soffocati
prima di bruciare. La tortura come a Dolcino, no. Tu vuoi un cadavere e per averlo
hai bisogno che assuma su di me la colpa per altri cadaveri. Cadavere sarò presto, in
ogni caso. E quindi ti do quanto chiedi. Ho ucciso Adelmo da Otranto per odio alla
sua giovinezza e alla sua bravura nel giocare su mostri simili a me, vecchio, grasso,
piccolo e ignorante. Ho ucciso Venanzio da Salvemec perché era troppo sapiente e
leggeva libri che io non capivo. Ho ucciso Berengario da Arundel per odio alla sua
biblioteca, io che ho fatto teologia bastonando i parroci troppo grassi. Ho ucciso
Severino da Sant'Emmerano... perché? perché collezionava le erbe, io che sono stato
sul monte Rebello dove le erbe le mangiavamo senza interrogarci sulle loro virtù. In
verità potrei uccidere anche gli altri, compreso il nostro Abate: col papa o con
l'impero, egli fa sempre parte dei miei nemici e l'ho sempre odiato, anche quando mi
dava da mangiare perché gli davo da mangiare. Ti basta? Ah, no, vuoi sapere anche
come ho ucciso tutta quella gente... Ma li ho uccisi... vediamo... Evocando le potenze
infernali, con l'aiuto di mille legioni ottenute al mio comando con l'arte che mi ha
insegnato Salvatore. Per uccidere qualcuno non è necessario colpire, il diavolo lo fa
per voi, se sapete comandare al diavolo.”
Guardava gli astanti con aria complice, ridendo. Ma era ormai il riso di un
dissennato, anche se, come mi fece osservare dopo Guglielmo, questo dissennato
aveva avuto l'accortezza di trascinare nella propria rovina Salvatore, per vendicarsi
della sua delazione.
“E come potevi comandare al diavolo?” incalzava Bernardo, che assumeva
questo delirio come legittima confessione.
“Lo sai anche tu, non si commercia tanti anni con gli indemoniati senza
assumere il loro abito! Lo sai anche tu, scannatore di apostoli! Prendi un gatto nero,
non è vero? che non abbia neppure un pelo bianco (e tu lo sai) e gli leghi le quattro
zampe, poi lo porti a mezzanotte a un crocicchio, quindi gridi ad alta voce: o grande
Lucifero imperatore dell'inferno, io ti prendo e ti introduco nel corpo del mio nemico
così come ora tengo prigioniero questo gatto, e se porterai il mio nemico a morte, il
giorno dopo a mezzanotte, in questo stesso posto, io ti offrirò questo gatto in
sacrificio, e tu farai quanto ti comando per i poteri della magìa che io ora esercito
secondo il libro occulto di san Cipriano, nel nome di tutti i capi delle maggiori
legioni dell'inferno, Adramelch, Alastor e Azazele, che io ora prego con tutti i loro
fratelli...” Il labbro gli tremava, gli occhi sembravano usciti dall'orbita, e cominciò a

pregare - ovvero, pareva che pregasse, ma elevava le sue implorazioni a tutti i baroni
delle legioni infernali...”Abigor, pecca pro nobis... Amon, miserere nobis... Samael,
libera nos a bono... Belial eleyson... Focalor, in corruptionem meam intende...
Haborym, damnamus dominum... Zaebos, anum meum aperies... Leonardo, asperge
me spermate tuo et inquinabor...”
“Basta, basta!” urlavano i presenti segnandosi. E: “Oh Signore, perdonaci
tutti!”
Il cellario ora taceva. Pronunziati che ebbe i nomi di tutti questi diavoli, cadde
a faccia in giù versando saliva biancastra, dalla bocca distorta e dalla chiostra
digrignante dei denti. Le sue mani, pur mortificate dalle catene, si aprivano e si
serravano in modo convulso, i suoi piedi scalciavano l'aria irregolarmente a tratti.
Avvertendo che ero stato preso da un tremito d'orrore, Guglielmo mi posò la mano
sulla testa, mi afferrò quasi alla nuca stringendola, e ridandomi la calma: “Impara,”
mi disse, “sotto tortura, o minacciato di tortura, un uomo non solo dice ciò che ha
fatto ma anche ciò che avrebbe voluto fare, anche se non lo sapeva. Remigio ora
vuole la morte con tutta l'anima sua.”
Gli arcieri condussero via il cellario ancora in preda a convulsioni. Bernardo
radunò le proprie carte. Poi fissò gli astanti, immobili in preda a grande turbamento.
“L'interrogatorio è finito. L'imputato, reo confesso, sarà condotto ad Avignone,
dove avrà luogo il processo definitivo, a salvaguardia scrupolosa della verità e della
giustizia, e solo dopo quel regolare processo sarà bruciato. Egli, Abbone, non vi
appartiene più, né appartiene più a me, che sono stato solo l'umile strumento della
verità. Lo strumento della giustizia sta altrove, i pastori han fatto il loro dovere, ora ai
cani, che separino la pecora infetta dal gregge e la purifichino col fuoco. Il miserabile
episodio che ha visto quest'uomo colpevole di tanti efferati delitti, si è concluso. Ora
l'abbazia viva in pace. Ma il mondo...” e qui alzò la voce e si diresse al gruppo dei
legati,”il mondo non ha ancora trovato pace, il mondo è dilaniato dall'eresia, che
trova ricetto persino nelle sale dei palazzi imperiali! Che i miei fratelli ricordino
questo: un cingulum diaboli lega i perversi settatori di Dolcino agli onorati maestri
del capitolo di Perugia. Non dimentichiamolo, davanti agli occhi di Dio le
farneticazioni di quel miserabile che abbiamo appena consegnato alla giustizia non
sono diverse da quelle dei maestri che banchettano alla mensa del tedesco
scomunicato di Baviera. La fonte delle nefandezze degli eretici sgorga da molte
predicazioni, anche onorate, ancora impunite. E' dura passione e umile calvario
quello di chi è stato chiamato da Dio, come la mia persona peccatrice, a individuare il
serpe dell'eresia dovunque si annidi. Ma compiendo quest'opera santa si impara che
non è eretico soltanto chi pratica l'eresia allo scoperto. I sostenitori dell'eresia si
possono individuare attraverso cinque indizi probanti. Primo, coloro che li visitano di
nascosto mentre sono tenuti in prigione; secondo, coloro che piangono la loro cattura
e sono stati loro intimi amici in vita (difficile infatti che non sappia dell'attività
dell'eretico chi lo ha frequentato a lungo); terzo, coloro che sostengono che gli eretici
sono stati condannati ingiustamente, anche quando sia stata dimostrata la loro colpa;
quarto, coloro che guardano male e criticano coloro che perseguitano gli eretici e
predicano con successo contro di loro, e lo si può desumere dagli occhi, dal naso,

dalla espressione che cercano di nascondere, mostrando di odiare coloro verso i quali
provano amarezza e di amare coloro della cui disgrazia tanto si dolgono. Quinto
segno è infine il fatto che si raccolgano le ossa incenerite degli eretici bruciati e se ne
faccia oggetto di venerazione... Ma io attribuisco altissimo valore anche a un sesto
segno, e ritengo palesemente amici degli eretici coloro nei cui libri (anche se essi non
offendono apertamente l'ortodossia) gli eretici abbiano trovato le premesse onde
sillogizzare nel loro modo perverso.”
Diceva, e guardava Ubertino. Tutta la legazione francescana capì bene a cosa
Bernardo alludesse. Ormai l'incontro era fallito, nessuno avrebbe più ardito
riprendere la discussione del mattino, sapendo che ogni parola sarebbe stata ascoltata
pensando agli ultimi e sciagurati avvenimenti. Se Bernardo era stato inviato dal papa
per impedire una ricomposizione tra i due gruppi, ci era riuscito.

Quinto giorno

Vespri
Dove Ubertino si dà alla fuga, Bencio incomincia a osservare
le leggi e Guglielmo fa alcune riflessioni sui vari tipi di
lussuria incontrati quel giorno

Mentre l'assemblea sfollava lentamente dalla sala capitolare Michele si
avvicinò a Guglielmo, ed entrambi furono raggiunti da Ubertino. Tutti insieme
uscimmo all'aperto, discutendo quindi nel chiostro, protetti dalla nebbia che non
accennava a scemare, anzi era resa ancor più densa dalla tenebra.
“Non credo occorra commentare quanto è avvenuto,” disse
Guglielmo.”Bernardo ci ha sconfitto. Non chiedetemi se quell'imbecille di dolciniano
è davvero colpevole di tutti quei delitti. Per quel che ne capisco, no, senz'altro. Il
fatto è che siamo al punto di prima. Giovanni ti vuole da solo ad Avignone, Michele,
e questo incontro non ti ha fornito le garanzie che cercavamo. Anzi, ti ha dato una
immagine di come ogni tua parola, laggiù, potrebbe essere stravolta. Da cui si
deduce, mi pare, che tu non debba andare.”
Michele scosse la testa: “Invece andrò. Non voglio uno scisma. Tu Guglielmo
oggi hai parlato chiaro, e hai detto cosa vorresti. Ebbene, non è ciò che voglio io, e
mi rendo conto che le delibere del capitolo di Perugia sono state usate dai teologi
imperiali oltre i nostri intendimenti. Io voglio che l'ordine francescano sia accettato,
nei suoi ideali di povertà, dal papa. E il papa dovrà capire che solo se l'ordine assume
su di sé l'ideale della povertà, si potranno riassorbire le sue diramazioni ereticali. Io
non penso all'assemblea del popolo o al diritto delle genti. Io devo impedire che
l'ordine si dissolva in una pluralità di fraticelli. Andrò ad Avignone, e se sarà
necessario farò atto di sottomissione a Giovanni. Transigerò su tutto, meno che sul
principio di povertà.”
Intervenne Ubertino: “Lo sai che rischi la vita?”
“E così sia,” rispose Michele,”meglio che rischiare l'anima.”
Rischiò seriamente la vita e, se Giovanni era nel giusto (ciò che ancora non
credo), perse anche l'anima. Come ormai tutti sanno, Michele andò dal papa, la
settimana che seguì i fatti che ora narro. Gli tenne testa per quattro mesi, sino a che
nell'aprile dell'anno seguente Giovanni convocò un concistoro in cui lo trattò da folle,
temerario, testardo, tiranno, fautore d'eresia, serpe nutrito dalla chiesa nel suo stesso
seno. E c'è da pensare che ormai, secondo il modo in cui lui vedeva le cose, Giovanni
avesse ragione, perché in quei quattro mesi Michele era divenuto amico dell'amico
del mio maestro, l'altro Guglielmo, quello di Occam, e ne aveva condiviso le idee non molto diverse, se pure ancora più estreme, di quelle che il mio maestro
condivideva con Marsilio e aveva espresso quella mattina. La vita di questi dissidenti
divenne precaria, ad Avignone, e alla fine di maggio Michele, Guglielmo di Occam,

Bonagrazia da Bergamo, Francesco d'Ascoli e Henri de Talheim si diedero alla fuga,
inseguiti dagli uomini del papa a Nizza, Tolone, Marsiglia e Aigues Mortes, dove
furono raggiunti dal cardinale Pierre de Arrablay che cercò invano di indurli a
tornare, senza vincere le loro resistenze, il loro odio verso il pontefice, la loro paura.
In giugno arrivarono a Pisa, accolti in trionfo dagli imperiali, e nei mesi seguenti
Michele avrebbe denunciato pubblicamente Giovanni. Troppo tardi, ormai. Le
fortune dell'imperatore stavano scemando, da Avignone Giovanni tramava per dare ai
minoriti un nuovo superiore generale, ottenendo infine la vittoria. Meglio avrebbe
fatto Michele quel giorno a non decidere di andar dal papa: avrebbe potuto curare la
resistenza dei minoriti da vicino, senza perdere tanti mesi alla mercé del suo nemico,
indebolendo la sua posizione... Ma forse così aveva predisposto l'onnipotenza divina
- né so ora più chi tra tutti coloro fosse nel giusto, e dopo tanti anni anche il fuoco
delle passioni si spegne, e con esso quello che si credeva essere la luce della verità.
Chi di noi è più capace di dire se avessero ragione Ettore o Achille, Agamennone o
Priamo quando si dibattevano per la bellezza di una donna che ora è cenere di
cenere?
Ma mi perdo in malinconiche divagazioni. Devo invece dire della fine di quel
triste colloquio. Michele aveva deciso, e non ci fu modo di convincerlo a desistere.
Salvo che si poneva ora un altro problema, e Guglielmo lo enunciò senza ambagi:
Ubertino stesso non era più al sicuro. Le frasi che gli aveva rivolto Bernardo, l'odio
che per lui ormai nutriva il papa, il fatto che mentre Michele rappresentava ancora un
potere con cui trattare, Ubertino era rimasto invece a far parte per se stesso...
“Giovanni vuole Michele a corte e Ubertino all'inferno. Se conosco bene
Bernardo, entro domani, e complice la nebbia, Ubertino sarà stato ucciso. E se
qualcuno si chiederà da chi, l'abbazia potrà ben sopportare un altro delitto, e si dirà
che erano diavoli evocati da Remigio coi suoi gatti neri, o qualche dolciniano
superstite che ancora si aggira tra queste mura...”
Ubertino era preoccupato: “E allora?” chiese.
“Allora,” disse Guglielmo,”vai a parlare con l'Abate. Chiedigli una
cavalcatura, delle provviste, una lettera per qualche abbazia lontana, oltre le Alpi. E
approfitta della nebbia e del buio per partire subito.”
“Ma gli arcieri non guardano ancora le porte?”
“L'abbazia ha altre uscite, e l'Abate le conosce. Basta che un servo ti attenda a
uno dei tornanti inferiori con una cavalcatura e, uscendo da qualche passaggio nella
cinta, tu avrai solo da fare un tratto di bosco. Devi farlo subito, prima che Bernardo si
riabbia dall'estasi del suo trionfo. Io debbo occuparmi di qualcosa d'altro, avevo due
missioni, una è fallita, che almeno non fallisca l'altra. Voglio mettere le mani su un
libro, e su di un uomo. Se tutto va bene, tu sarai fuori di qui prima che io cerchi
ancora di te. E dunque addio.” Aprì le braccia. Commosso, Ubertino lo abbracciò
stretto: “Addio Guglielmo, sei un inglese pazzo e arrogante, ma hai un gran cuore. Ci
rivedremo?”
“Ci rivedremo,” lo rassicurò Guglielmo,”Dio lo vorrà.”
Dio, poi, non lo volle. Come già dissi, Ubertino morì misteriosamente ucciso
due anni dopo. Vita dura e avventurosa, quella di questo vecchio combattivo e

ardente. Forse non fu un santo, ma spero che Dio abbia premiato quella sua
adamantina sicurezza di essere tale. Più divento vecchio e più mi abbandono alla
volontà di Dio, e sempre meno apprezzo l'intelligenza che vuole sapere e la volontà
che vuole fare: e riconosco come unico elemento di salvezza la fede, che sa attendere
paziente senza troppo interrogare. E Ubertino ebbe certamente molta fede nel sangue
e nell'agonia di Nostro Signore crocefisso.
Forse pensavo a queste cose anche allora e il mistico vecchio se ne accorse, o
indovinò che le avrei pensate un giorno. Mi sorrise con dolcezza e mi abbracciò,
senza l'ardore con cui mi aveva afferrato talvolta nei giorni precedenti. Mi abbracciò
come un avo abbraccia il nipote, e nello stesso spirito lo ricambiai. Poi si allontanò
con Michele per cercare dell'Abate.
“E ora?” domandai a Guglielmo.
“E ora torniamo ai nostri delitti.”
“Maestro,” dissi, “oggi sono successe cose molto gravi per la cristianità ed è
fallita la vostra missione. Eppure sembrate più interessato alla soluzione di questo
mistero che non allo scontro tra il papa e l'imperatore.”
“I folli e i bambini dicono sempre la verità, Adso. Sarà perché come
consigliere imperiale il mio amico Marsilio è più bravo di me, ma come inquisitore
sono più bravo io. Persino più bravo di Bernardo Gui, Dio mi perdoni. Perché a
Bernardo non interessa scoprire i colpevoli, bensì bruciare gli imputati. E io invece
trovo il diletto più gaudioso nel dipanare una bella e intricata matassa. E sarà ancora
perché in un momento in cui, come filosofo, dubito che il mondo abbia un ordine, mi
consola scoprire, se non un ordine, almeno una serie di connessioni in piccole
porzioni degli affari del mondo. Infine c'è probabilmente un'altra ragione: ed è che in
questa storia forse sono in gioco cose più grandi e importanti che non la battaglia tra
Giovanni e Ludovico...”
“Ma è una storia di rubamenti e vendette tra monaci di poca virtù!” esclamai
dubbioso.
“Intorno a un libro proibito, Adso, intorno a un libro proibito,” rispose
Guglielmo.
Ormai i monaci stavano avviandosi a cena. Il pasto era già a metà quando si
sedette accanto a noi Michele da Cesena avvertendoci che Ubertino era partito.
Guglielmo trasse un sospiro di sollievo.
Alla fine della cena evitammo l'Abate che si stava intrattenendo con Bernardo
e individuammo Bencio, che ci salutò con un mezzo sorriso, tentando di arrivare alla
porta. Guglielmo lo raggiunse e lo costrinse a seguirci in un angolo della cucina.
“Bencio,” gli chiese Guglielmo,”dov'è il libro?”
“Quale libro?”
“Bencio, nessuno di noi due è uno sciocco. Parlo del libro che cercavamo oggi
da Severino e che io non ho riconosciuto e che tu hai riconosciuto benissimo e sei
andato a riprendere...”
“Cosa vi fa pensare che lo abbia preso?”
“Lo penso, e lo pensi anche tu. Dov'è?”

“Non posso dirlo.”
“Bencio, se non me lo dici ne parlerò all'Abate.”
“Non posso dirlo per ordine dell'Abate,” disse Bencio con aria virtuosa.”Oggi,
dopo che ci siamo visti, è accaduto qualcosa che dovete sapere. Dopo la morte di
Berengario mancava un aiuto bibliotecario. Oggi pomeriggio Malachia mi ha
proposto di prendere il suo posto. Proprio mezz'ora fa l'Abate ha acconsentito, e da
domani mattina, spero, sarò iniziato ai segreti della biblioteca. E' vero, ho preso il
libro stamane, e l'avevo nascosto nel pagliericcio della mia cella senza neppure
guardarlo, perché sapevo che Malachia mi sorvegliava. E a un certo punto Malachia
mi ha fatto la proposta che vi ho detto. E allora ho fatto quel che deve fare un aiuto
bibliotecario: gli ho consegnato il libro.”
Non potei trattenermi dall'intervenire, e con violenza.
“Ma Bencio, ieri, e l'altro ieri tu... voi dicevate che eravate arso dalla curiosità
di conoscere, che non volevate più che la biblioteca celasse dei misteri, che uno
scolaro deve sapere...”
Bencio taceva arrossendo, ma Guglielmo mi arrestò: “Adso, da qualche ora
Bencio è passato dall'altra parte. Ora lui è il custode di quei segreti che voleva
conoscere, e mentre li custodisce avrà tutto il tempo che vorrà per conoscerli.”
“Ma gli altri?” domandai.”Bencio parlava a nome di tutti i sapienti!”
“Prima,” disse Guglielmo. E mi trascinò via lasciando Bencio in preda alla
confusione.
“Bencio,” mi disse poi Guglielmo,”è vittima di una grande lussuria, che non è
quella di Berengario né quella del cellario. Come molti studiosi, ha la lussuria del
sapere. Del sapere per se stesso. Escluso da una parte di questo sapere, voleva
impadronirsene. Ora se ne è impadronito. Malachia conosceva il suo uomo e ha usato
il mezzo migliore per riavere il libro e suggellare le labbra di Bencio. Tu mi chiederai
a che pro controllare tanta riserva di sapere se si accetta di non metterlo a
disposizione di tutti gli altri. Ma proprio per questo ho parlato di lussuria. Non era
lussuria la sete di conoscenza di Ruggiero Bacone, che voleva impiegare la scienza
per rendere più felice il popolo di Dio e quindi non cercava il sapere per il sapere.
Quella di Bencio è solo curiosità insaziabile, orgoglio dell'intelletto, un modo come
un altro, per un monaco, di trasformare e pacificare le voglie dei propri lombi, o
l'ardore che fa di un altro un guerriero della fede, o dell'eresia. Non c'è solo la
lussuria della carne. E' lussuria quella di Bernardo Gui, stravolta lussuria di giustizia
che si identifica con una lussuria di potere. E' lussuria di ricchezza quella del nostro
santo e non più romano pontefice. Era lussuria di testimonianza e trasformazione e
penitenza e morte quella del cellario da giovane. Ed è lussuria di libri quella di
Bencio. Come tutte le lussurie, come quella di Onan che spargeva il proprio seme per
terra, è lussuria sterile, e non ha nulla a che vedere con l'amore, neppure quello
carnale...”
“Lo so,” mormorai mio malgrado. Guglielmo fece finta di non avere udito.
Ma, come continuando il suo discorso, disse: “L'amore vero vuole il bene
dell'amato.”

“Non sarà che Bencio vuole il bene dei suoi libri (ché ormai sono anche suoi) e
pensa che il loro bene sia restare lontano da mani rapaci?” domandai.
“Il bene di un libro sta nell'essere letto. Un libro è fatto di segni che parlano di
altri segni, i quali a loro volta parlano delle cose. Senza un occhio che lo legga, un
libro reca segni che non producono concetti, e quindi è muto. Questa biblioteca è
nata forse per salvare i libri che contiene, ma ora vive per seppellirli. Per questo è
divenuta fomite di empietà. Il cellario ha detto di aver tradito. Così ha fatto Bencio.
Ha tradito. Oh che brutta giornata, mio buon Adso! Piena di sangue e rovina. Per
quest'oggi ne ho abbastanza. Andiamo anche noi a compieta, e poi a dormire.”
Uscendo dalla cucina incontrammo Aymaro. Ci domandò se era vero quello
che si sussurrava, che Malachia avesse proposto Bencio come proprio aiuto. Non
potemmo che confermare.
“Questo Malachia ha fatto molte belle cose, quest'oggi,” disse Aymaro col suo
solito sogghigno di disprezzo e di indulgenza.”Se ci fosse giustizia, il diavolo
verrebbe a prenderselo, questa notte.”

Quinto giorno

Compieta
Dove si ascolta un sermone sulla venuta dell'Anticristo
e Adso scopre il potere dei nomi propri

Vespro aveva avuto luogo in modo confuso, ancora durante l'interrogatorio del
cellario, coi novizi curiosi che erano sfuggiti di mano al loro maestro per seguire da
finestre e fessure quanto accadeva nella sala capitolate. Occorreva ora che tutta la
comunità pregasse per l'anima buona di Severino. Si pensava che l'Abate avrebbe
parlato a tutti, e ci si domandava cosa avrebbe detto. Invece, dopo la rituale omelia di
san Gregorio, il responsorio e i tre salmi prescritti, l'Abate si affacciò al pulpito, ma
solo per dire che quella sera lui avrebbe taciuto. Troppe sventure avevano funestato
l'abbazia, disse, perché lo stesso padre comune avesse potuto parlare con l'accento di
chi rimprovera e ammonisce. Occorreva che tutti, nessuno escluso, facessero un
severo esame di coscienza. Ma poiché bisognava che qualcuno parlasse, proponeva
che il monito venisse da chi, più anziano di tutti e ormai vicino alla morte, fosse di
tutti meno coinvolto nelle passioni terrestri che avevano cagionato tanti mali. Per
diritto di età la parola sarebbe spettata ad Alinardo da Grottaferrata, ma tutti
sapevano quanto la salute del venerabile confratello fosse fragile. Subito dopo
Alinardo, nell'ordine stabilito dal volgere inesorabile dei tempi, veniva Jorge. A lui
l'Abate dava ora la parola.
Udimmo un mormorio da quella parte degli stalli dove sedevano di solito
Aymaro e gli altri italiani. Immaginai che l'Abate avesse affidato il sermone a Jorge
senza interpellare Alinardo. Il mio maestro mi fece notare sottovoce che quella di
non parlare era stata per l'Abate una prudente decisione: perché qualsiasi cosa avesse
detto sarebbe stata soppesata da Bernardo e dagli altri avignonesi presenti. Il vecchio
Jorge si sarebbe invece limitato a qualcuno dei suoi vaticini mistici, e gli avignonesi
non vi avrebbero dato gran peso.”Non io però,” aggiunse Guglielmo,”perché non
credo che Jorge abbia accettato, e forse richiesto di parlare senza uno scopo ben
preciso.”
Jorge salì sul pulpito, sorretto da qualcuno. Il suo volto era illuminato dal
tripode che, solo, rischiarava la navata. La luce della fiamma metteva in evidenza la
tenebra che gravava sui suoi occhi, che parevano due buchi neri.
“Fratelli dilettissimi,” egli iniziò, “e voi tutti ospiti nostri molto cari, se vorrete
ascoltare questo povero vecchio... Le quattro morti che hanno funestato la nostra
abbazia - per non dire dei peccati, remoti e recenti, dei più sciagurati tra i vivi - non
sono, voi lo sapete, da attribuire ai rigori della natura che, implacabile nei suoi ritmi,
amministra la nostra giornata terrena, dalla culla alla tomba. Voi tutti penserete forse
che, per quanto vi abbia sconvolti di dolore, questa triste vicenda non coinvolga la

vostra anima, perché tutti, salvo uno, siete innocenti, e quando quest'uno sia stato
punito vi rimarrà certo da piangere l'assenza degli scomparsi, ma non dovrete
scagionare voi stessi da alcuna imputazione davanti al tribunale di Dio. Voi così
pensate. Pazzi!” gridò con voce terribile,”pazzi e temerari che siete! Chi ha ucciso
porterà davanti a Dio il fardello delle sue colpe, ma solo perché ha accettato di farsi
tramite dei decreti di Dio. Così come occorreva che qualcuno tradisse Gesù perché il
mistero della redenzione fosse compiuto, e tuttavia il Signore ha sancito dannazione
e vituperio per chi lo ha tradito, così qualcuno in questi giorni ha peccato portando
morte e rovina, ma io vi dico che questa rovina è stata, se non voluta, almeno
permessa da Dio a umiliazione della nostra superbia!”
Tacque, e volse lo sguardo vuoto sulla cupa assemblea, come se con gli occhi
potesse coglierne le emozioni, mentre di fatto con l'orecchio ne assaporava il
costernato silenzio.
“In questa comunità,” continuò,”serpeggia da gran tempo l'aspide
dell'orgoglio. Ma quale orgoglio? L'orgoglio del potere in un monastero isolato dal
mondo? No certo. L'orgoglio della ricchezza? Fratelli miei, prima che il mondo
conosciuto echeggiasse di lunghe querele sulla povertà e sul possesso, sin dai tempi
del nostro fondatore noi, anche quando abbiamo avuto tutto, non abbiamo avuto
nulla, la nostra unica vera ricchezza essendo l'osservanza della regola, la preghiera e
il lavoro. Ma del nostro lavoro, del lavoro del nostro ordine, e in particolare del
lavoro di questo monastero fa parte - anzi è sostanza - lo studio, e la custodia del
sapere. La custodia, dico, non la ricerca, perché è proprio del sapere, cosa divina,
essere completo e definito sin dall'inizio, nella perfezione del verbo che si esprime a
se stesso. La custodia, dico, non la ricerca, perché è proprio del sapere, cosa umana,
essere stato definito e completato nell'arco dei secoli che va dalla predicazione dei
profeti alla interpretazione dei padri della chiesa. Non vi è progresso, non vi è
rivoluzione di evi, nella vicenda del sapere, ma al massimo continua e sublime
ricapitolazione. La storia umana marcia con moto inarrestabile dalla creazione,
attraverso la redenzione, verso il ritorno del Cristo trionfante, che apparirà circonfuso
di un nimbo a giudicare i vivi e i morti, ma il sapere divino e umano non segue
questo corso: fermo come una rocca che non crolla esso ci permette, quando ci
facciamo umili e attenti alla sua voce, di seguire, di predire questo corso, ma da esso
non viene intaccato. Io sono colui che è, disse il Dio degli ebrei. Io sono la via, la
verità e la vita, disse Nostro Signore. Ecco, il sapere altro non è che l'attonito
commento di queste due verità. Tutto quanto è stato detto in più, fu profferito dai
profeti, dagli evangelisti, dai padri e dai dottori per rendere più chiare queste due
sentenze. E talora un acconcio commento vi venne anche dai pagani che le
ignoravano, e le loro parole sono state assunte dalla tradizione cristiana. Ma oltre a
ciò non vi è più nulla da dire. Vi è da rimeditare, chiosare, conservare. Questo era e
dovrebbe essere l'ufficio di questa nostra abbazia con la sua splendida biblioteca non altro. Si dice che un califfo orientale un giorno desse alle fiamme la biblioteca di
una città famosa e gloriosa e orgogliosa e che, mentre quelle migliaia di volumi
ardevano, dicesse che essi potevano e dovevano scomparire: perché o ripetevano
quello che già diceva il corano, e dunque erano inutili, o contraddicevano quel libro

sacro agli infedeli, e dunque erano dannosi. I dottori della chiesa, e noi con loro, non
ragionarono così. Tutto ciò che suona di commento e chiarificazione alla scrittura
deve essere conservato, perché delle scritture divine aumenta la gloria; tutto quello
che le contraddice non deve essere distrutto, perché solo conservandolo potrà essere
contraddetto a sua volta, da chi lo possa e ne abbia l'ufficio, nei modi e nei tempi che
il Signore vorrà. Da qui la responsabilità del nostro ordine nei secoli, e il fardello
della nostra abbazia oggi: orgogliosi della verità che proclamiamo, umili e prudenti
nel custodire le parole nemiche della verità, senza farcene insozzare. Ora, fratelli
miei, quale è il peccato di orgoglio che può tentare un monaco studioso? Quello di
intendere il proprio lavoro non come custodia ma come ricerca di qualche notizia che
non sia stata ancora data agli umani, come se l'ultima non fosse già risuonata nelle
parole dell'ultimo angelo che parla nell'ultimo libro delle scritture: «Ora dichiaro a
chiunque ascolti le parole di profezia di questo libro, che se uno vi aggiungerà
qualche cosa, Dio porrà sopra di lui le piaghe scritte in questo libro, e se qualcuno
toglierà qualcosa alle parole di profezia di questo libro, Dio gli toglierà la sua parte
dal libro della vita e dalla città santa e dalle cose che sono scritte in questo libro.»
Ecco... non vi pare fratelli miei sventurati che queste parole altro non adombrino che
quanto è avvenuto di recente tra queste mura, mentre quanto è avvenuto tra queste
mura altro non adombra che la vicenda stessa del secolo in cui viviamo, teso nella
parola come nelle opere, nelle città come nei castelli, nelle superbe università e nelle
chiese cattedrali a cercare con affanno di scoprire nuovi codicilli alle parole della
verità, stravolgendo il senso di quella verità già ricca di tutti gli scolii, e bisognosa
solo di intrepida difesa e non di stolido incremento? Questo è l'orgoglio che ha
serpeggiato e ancora serpeggia per queste mura: e io dico a chi si è affannato e si
affanna a rompere i sigilli dei libri che non gli sono dovuti, che è questo orgoglio che
il Signore ha voluto punire e che continuerà a punire se esso non scemerà e non si
umilierà, perché al Signore non è difficile trovare, sempre e ancora, a causa della
nostra fragilità, gli strumenti della sua vendetta.”
“Hai sentito Adso?” mi mormorò Guglielmo.”Il vecchio sa più di quel che
dice. Che abbia o no le mani in questa storia, egli sa, e avverte che se i monaci
curiosi continueranno a violare la biblioteca, l'abbazia non riavrà la sua pace.”
Jorge ora, dopo una lunga pausa, riprendeva a parlare.
“Ma chi è infine il simbolo stesso di questo orgoglio, di chi gli orgogliosi sono
figura e messaggeri, complici e vessilliferi? Chi in verità ha agito e forse agisce
anche tra queste mura, così da avvertirci che i tempi sono vicini - e da consolarci,
perché se i tempi sono prossimi le sofferenze saranno certo insostenibili, ma non
infinite nel tempo, dato che il grande ciclo di questo universo sta per compiersi? Oh,
voi l'avete capito benissimo, e paventate di dirne il nome, perché è anche il vostro e
voi ne avete paura, ma se voi ne avete paura non l'avrò io, e questo nome lo dirò ad
altissima voce affinché le vostre viscere si torcano dallo spavento e i vostri denti
battano sino a tagliarvi la lingua, e il gelo che si formerà nel vostro sangue faccia
scendere un velo scuro sui vostri occhi... Egli è la bestia immonda, egli è
l'Anticristo!”

Fece un'altra lunghissima pausa. Gli astanti sembravano morti. L'unica cosa
mobile in tutta la chiesa era la fiamma del tripode, ma persino le ombre che essa
formava parevano essersi raggelate. L'unico rumore, fioco, era l'ansare di Jorge, che
si tergeva il sudore dalla fronte. Poi Jorge riprese.
“Vorrete forse voi dirmi: no, costui non è ancora venturo, dove sono i segni
della sua venuta? Insipiente chi lo dicesse! Ma se ne abbiamo davanti agli occhi,
giorno per giorno, nel grande anfiteatro del mondo, e nell'immagine ridotta
dell'abbazia, le catastrofi foriere... E' stato detto che quando il momento sarà vicino si
leverà in occidente un re straniero, signore di immani frodi, ateo, uccisore di uomini,
fraudolento, assetato di oro, abile nelle astuzie, malvagio, nemico dei fedeli e loro
persecutore, e ai tempi suoi non si terrà conto dell'argento ma si terrà in pregio
soltanto l'oro! Io so bene: voi che mi ascoltate vi affrettate ora a fare i vostri calcoli
per sapere se colui di cui parlo assomigli al papa o all'imperatore o al re di Francia o
a chi vorrete, per poter dire: egli è il mio nemico e io sto dalla parte buona! Ma non
sono così ingenuo da indicarvi un uomo, l'Anticristo quando viene viene in tutti e per
tutti, e ciascuno ne è parte. Sarà nelle bande di briganti che saccheggeranno città e
regioni, sarà in imprevisti segni del cielo dove appariranno all'improvviso arcobaleni,
corni e fuochi, mentre si udranno muggiti di voci e il mare ribollirà. Si è detto che gli
uomini e le bestie genereranno dei draghi, ma si voleva dire che i cuori concepiranno
odio e discordia, non guardatevi intorno per scorgere le bestie delle miniature che vi
dilettano sulle pergamene! Si è detto che le giovani da poco sposate partoriranno
bambini già in grado di parlare perfettamente, i quali porteranno l'annunzio della
maturità dei tempi e chiederanno di essere uccisi. Ma non cercate tra i villaggi a
valle, i bambini troppo sapienti sono già stati uccisi tra queste mura! E come quelli
delle profezie avevano l'aspetto di uomini già canuti, e della profezia essi erano i figli
quadrupedi, e gli spettri e gli embrioni che dovrebbero profetizzare nel ventre delle
madri pronunziando incantamenti magici. E tutto è stato scritto, sapete? E' stato
scritto che molte saranno le agitazioni nei ceti, nei popoli, nelle chiese; che si
leveranno pastori iniqui, perversi, dispregiatori, avidi, desiderosi di piaceri, amanti
del guadagno, compiaciuti di vani discorsi, millantatori, superbi, golosi, protervi,
immersi nella libidine, ricercatori di vanagloria, nemici dell'evangelo, pronti a
ripudiare la porta stretta, a disprezzare la parola vera, e avranno in odio ogni sentiero
di pietà, non si pentiranno del loro peccare, e per questo in mezzo ai popoli
dilagheranno l'incredulità, l'odio fraterno, la malvagità, la durezza, l'invidia,
l'indifferenza, il ladrocinio, l'ebrietà, l'intemperanza, la lascivia, il piacere carnale, la
fornicazione e tutti gli altri vizi. Verranno meno l'afflizione, l'umiltà, l'amore della
pace, la povertà, la compassione, il dono del pianto... Suvvia, non vi riconoscete tutti
qui presenti, monaci dell'abbazia e potenti venuti da fuori?”
Nella pausa che seguì si udì un fruscio. Era il cardinal Bertrando che si agitava
sul suo scranno. In fondo, pensai, Jorge stava procedendo da gran predicatore, e
mentre fustigava i suoi confratelli non risparmiava neppure i visitatori. E avrei dato
non so che cosa per sapere cosa passasse in quel momento per il capo a Bernardo, o
ai grassi avignonesi.

“E sarà a questo punto, che è appunto questo,” tuonò Jorge,”che l'Anticristo
avrà la sua blasfema parusia, scimmia qual vuole essere di Nostro Signore. In quei
tempi (che sono questi) saranno travolti tutti i regni, vi sarà carestia e povertà, e
penuria di messi, e inverni di eccezionale rigore. E i figli di quel tempo (che è
questo) non avranno più chi amministri i loro beni e conservi nei loro depositi gli
alimenti e saranno vessati sui mercati di compera e di vendita. Beati allora coloro che
non vivranno più, o che vivendo riusciranno a sopravvivere! Giungerà allora il figlio
della perdizione, l'avversario che si glorifica e si gonfia, esibendo molteplici virtù per
trarre in inganno tutta la terra e per prevalere sopra i giusti. La Siria crollerà e
piangerà i suoi figli. La Cilicia solleverà la testa sino a quando non apparirà colui che
è chiamato a giudicarla. La figlia di Babilonia si leverà dal trono del suo splendore
per bere del calice dell'amarezza. La Cappadocia, la Licia e la Licaonia piegheranno
il dorso perché intere folle andranno distrutte nella corruzione della loro iniquità.
Accampamenti di barbari e carri da guerra appariranno dovunque per occupare le
terre. Nell'Armenia, nel Ponto e nella Bitinia gli adolescenti periranno di spada, le
bambine cadranno in prigionia, i figli e le figlie consumeranno incesti, la Pisidia, che
si esalta nella sua gloria, sarà prostrata, la spada passerà in mezzo alla Fenicia, la
Giudea si vestirà di lutto e si preparerà al giorno della perdizione a motivo della sua
impurità. D'ogni parte allora appariranno abominio e desolazione, l'Anticristo
espugnerà l'occidente e distruggerà le vie di traffico, avrà nelle mani spada e fuoco
ardente e brucerà in furore di violenza di fiamma: sua forza sarà la bestemmia,
inganno la sua mano, la destra sarà rovina, la sinistra portatrice di tenebre. Questi
sono i tratti che lo distingueranno: la sua testa sarà di fuoco ardente, il suo occhio
destro iniettato di sangue, il suo occhio sinistro di un verde felino, e avrà due pupille,
e le sue palpebre saranno bianche, il suo labbro inferiore grande, avrà debole il
femore, grossi i piedi, il pollice schiacciato e allungato!”
“Sembra il suo ritratto,” sogghignò Guglielmo in un soffio. Era una frase
molto empia, ma gliene fui grato, perché i capelli mi si stavano rizzando sul capo.
Trattenni a stento una risata, gonfiando le gote e lasciando uscire un soffio dalle
labbra chiuse. Rumore che, nel silenzio che era seguito alle ultime parole del
vecchio, si udì benissimo, ma per fortuna tutti pensarono che fosse qualcuno che
tossiva o che piangeva, o rabbrividiva, e tutti ne avevano ben donde.
“E' il momento,” diceva ora Jorge,”che tutto cadrà nell'arbitrio, i figli
solleveranno le mani contro i genitori, la moglie tramerà contro il marito, il marito
chiamerà in giudizio la moglie, i padroni saranno disumani coi servi e i servi
disobbediranno ai padroni, non vi sarà più reverenza per gli anziani, gli adolescenti
chiederanno il comando, il lavoro parrà a tutti una inutile fatica, dovunque si
alzeranno cantici di gloria alla licenza, al vizio, alla dissoluta libertà dei costumi. E
dopo di ciò, stupri, adulteri, spergiuri, peccati contro natura seguiranno a grande
ondata, e mali, e divinazioni, e incantesimi, e appariranno nel cielo corpi volanti,
sorgeranno in mezzo ai buoni cristiani falsi profeti, falsi apostoli, corruttori,
impostori, stregoni, stupratori, avari, spergiuri e falsificatori, i pastori si
trasformeranno in lupi, i sacerdoti mentiranno, i monaci desidereranno le cose del
mondo, i poveri non accorreranno in aiuto dei capi, i potenti saranno senza

misericordia, i giusti si faranno testimoni di ingiustizia. Tutte le città saranno scosse
da terremoti, vi saranno pestilenze in tutte le regioni, tempeste di vento solleveranno
la terra, i campi saranno contaminati, il mare secernerà umori nerastri, nuovi
sconosciuti prodigi avran luogo nella luna, le stelle abbandoneranno il loro corso
normale, altre - ignote - solcheranno il cielo, nevicherà d'estate e farà caldo torrido
d'inverno. E saranno venuti i tempi della fine e la fine dei tempi... Nel primo giorno
all'ora terza si leverà nel firmamento del cielo una voce grande e potente, una nube
purpurea avanzerà da settentrione, tuoni e lampi la seguiranno, e sulla terra scenderà
una pioggia di sangue. Nel secondo giorno la terra sarà sradicata dalla sua sede e il
fumo di un grande fuoco passerà attraverso le porte del cielo. Nel terzo giorno gli
abissi della terra rumoreggeranno dai quattro angoli del cosmo. I pinnacoli del
firmamento si apriranno, l'aria si riempirà di pilastri di fumo e vi sarà fetore di zolfo
sino all'ora decima. Nel quarto giorno di primo mattino l'abisso si liquefarà ed
emetterà boati, e cadranno gli edifici. Nel quinto giorno all'ora sesta andranno
disfatte le potenze di luce e la ruota del sole, e vi saranno tenebre nel mondo sino a
sera, e le stelle e la luna cesseranno il loro ufficio. Il sesto giorno all'ora quarta il
firmamento si spaccherà da oriente a occidente e gli angeli potranno guardare sulla
terra attraverso la fessura dei cieli e tutti coloro che sono sulla terra potranno vedere
gli angeli che guardano dal cielo. Allora tutti gli uomini si nasconderanno sulle
montagne per sfuggire allo sguardo degli angeli giusti. E il settimo giorno arriverà il
Cristo nella luce del padre suo. E vi sarà allora il giudizio dei buoni e la loro ascesa,
nella beatitudine eterna dei corpi e delle anime. Ma non di questo mediterete questa
sera, fratelli orgogliosi! Non ai peccatori spetterà di vedere l'alba del giorno ottavo,
quando si leverà una voce dolce e tenera dall'oriente, in mezzo al cielo, e si
manifesterà quell'Angelo che ha potere su tutti gli altri angeli santi, e tutti gli angeli
avanzeranno insieme con lui, sedendo su di un carro di nubi, pieni di letizia correndo
veloci per l'aria, per liberare gli eletti che hanno creduto, e tutti insieme si
compiaceranno perché la distruzione di questo mondo sarà stata consumata! Non di
questo dobbiamo noi orgogliosamente compiacerci questa sera! Mediteremo invece
sulle parole che il Signore pronunzierà per cacciare da sé chi non ha meritato
salvezza: andate lontano da me, maledetti, nel fuoco eterno che vi è stato preparato
dal diavolo e dai suoi ministri! Voi stessi ve lo siete meritato, e ora godetevelo!
Allontanatevi da me, discendendo nelle tenebre esteriori e nel fuoco inestinguibile!
Io vi ho dato forma e voi vi faceste seguaci di un altro! Vi siete fatti servi di un altro
signore, andate a dimorare con lui nel buio, con lui, il serpente che non riposa, nel
mezzo dello stridore dei denti! Vi diedi orecchio per prestare ascolto alle scritture e
voi ascoltaste le parole dei pagani! Vi composi una bocca per glorificare Dio, e voi la
usaste per le falsità dei poeti e per gli enigmi dei giullari! Vi diedi gli occhi perché
vedeste la luce dei miei precetti, e voi li usaste per scrutare nella tenebra! Io sono un
giudice umano, ma giusto. A ciascuno darò ciò che merita. Vorrei avere misericordia
per voi, ma non trovo olio nei vostri vasi. Sarei spinto a impietosirmi, ma le vostre
lampade sono affumicate. Allontanatevi da me... Così parlerà il Signore. E quelli... e
noi forse, scenderemo nell'eterno supplizio. In nome del Padre, del Figlio e dello
Spirito Santo.”

“Amen!” risposero tutti a una voce.
Tutti in fila, senza un sussurro, andarono i monaci ai loro giacigli. Senza
desiderio di parlarsi scomparvero i minoriti e gli uomini del papa, anelando
all'isolamento e al riposo. Il mio cuore era greve.
“A letto Adso,” mi disse Guglielmo, salendo le scale dell'albergo dei
pellegrini.”Non è una sera da restare in giro. A Bernardo Gui potrebbe venire in
mente di anticipare la fine del mondo incominciando dalle nostre carcasse. Domani
cercheremo di essere presenti a mattutino, perché subito dopo partiranno Michele e
gli altri minoriti.”
“Partirà anche Bernardo coi suoi prigionieri?” domandai con un filo di voce.
“Sicuramente non ha più nulla da fare qui. Vorrà precedere Michele ad
Avignone, ma in modo che il suo arrivo coincida col processo al cellario, minorita,
eretico e assassino. Il rogo del cellario illuminerà come fiaccola propiziatoria il primo
incontro di Michele col papa.”
“E cosa accadrà a Salvatore... e alla ragazza?”
“Salvatore accompagnerà il cellario, perché dovrà testimoniare al suo
processo. Può darsi che in cambio di questo servizio Bernardo gli conceda la vita.
Magari lo lascerà scappare e poi lo farà uccidere. O forse lo lascerà andare davvero,
perché uno come Salvatore non interessa a uno come Bernardo. Chissà, forse finirà
tagliagole in qualche foresta della Linguadoca...”
“E la ragazza?”
“Te l'ho detto, è carne bruciata. Ma arderà prima, lungo il cammino, a
edificazione di qualche paesello cataro lungo la costa. Ho sentito dire che Bernardo
dovrà incontrarsi con il suo collega Jacques Fournier (ricordati questo nome, per ora
brucia albigesi, ma mira più in alto) e una bella strega da mettere sulla catasta
aumenterà il prestigio e la fama di entrambi...”
“Ma non si può fare qualcosa per salvarli?” gridai.”Non può intervenire
l'Abate?”
“Per chi? Per il cellario, reo confesso? Per un miserabile come Salvatore? O tu
pensi alla ragazza?”
“E se fosse?” ardii.”In fondo dei tre è l'unica veramente innocente, voi sapete
che non è una strega...”
“E credi che l'Abate, dopo quello che è successo, voglia mettere a repentaglio
quel poco di prestigio che gli è rimasto per una strega?”
“Ma si è assunto la responsabilità di far fuggire Ubertino!”
“Ubertino era un suo monaco e non era accusato di nulla. E poi che
sciocchezze mi dici, Ubertino era una persona importante, Bernardo avrebbe potuto
colpirlo solo alle spalle.”
“Così il cellario aveva ragione, i semplici pagano sempre per tutti, anche per
coloro che parlano in loro favore, anche per coloro come Ubertino e Michele, che
con le loro parole di penitenza li hanno spinti alla rivolta!” Ero disperato, e non
consideravo neppure che la ragazza non era un fraticello, sedotto dalla mistica di
Ubertino. Però era una contadina, e pagava per una storia che non la riguardava.

“Così è,” mi rispose tristemente Guglielmo.”E se proprio cerchi uno spiraglio
di giustizia, ti dirò che un giorno i grossi cani, il papa e l'imperatore, per fare pace
passeranno sopra il corpo dei cani più piccoli che si sono azzuffati al loro servizio. E
Michele o Ubertino saranno trattati come oggi viene trattata la tua ragazza.”
Ora so che Guglielmo profetava, ovvero sillogizzava in base a principi di
filosofia naturale. Ma in quel momento le sue profezie e i suoi sillogismi non mi
consolarono per nulla. L'unica cosa certa era che la fanciulla sarebbe stata bruciata. E
mi sentivo corresponsabile, perché era come se sul rogo ella espiasse anche per il
peccato che io avevo commesso con lei.
Scoppiai inverecondamente in singhiozzi e fuggii nella mia cella, dove per
tutta la notte morsi il pagliericcio e mugolai impotente, perché non mi era neppure
concesso - come avevo letto nei romanzi cavallereschi coi miei compagni a Melk - di
lamentarmi invocando il nome dell'amata.
Dell'unico amore terreno della mia vita non sapevo, e non seppi mai, il nome.

Sesto giorno

Sesto giorno

Mattutino
Dove i principi sederunt, e Malachia stramazza al suolo

Scendemmo al mattutino. Quell'ultima parte della notte, quasi la prima del
nuovo giorno imminente, era ancora nebbiosa. Mentre attraversavo il chiostro
l'umidità mi penetrava sino in fondo alle ossa, peste per il sonno inquieto. Benché la
chiesa fosse fredda, fu con un sospiro di sollievo che mi inginocchiai sotto quelle
volte, al riparo dagli elementi, confortato dal calore degli altri corpi, e della
preghiera.
Il canto dei salmi era iniziato da poco, quando Guglielmo mi indicò un posto
vuoto negli stalli di fronte a noi, tra Jorge e Pacifico da Tivoli. Era il posto di
Malachia, che infatti sedeva sempre di fianco al cieco. Né eravamo gli unici a esserci
accorti di quell'assenza. Da un lato sorpresi uno sguardo preoccupato dell'Abate, che
certo ormai ben sapeva come quelle mancanze fossero foriere di cupe notizie. E
dall'altro mi avvidi di una singolare inquietudine che agitava il vecchio Jorge. Il suo
volto, di solito così indecifrabile per quei suoi occhi bianchi privi di luce, era
immerso per tre quarti nell'ombra, ma nervose e irrequiete erano le sue mani. Infatti
più volte tastò il posto al suo fianco, come per controllare se fosse occupato. Faceva
e rifaceva il gesto a intervalli regolari, come sperando che l'assente ricomparisse da
un momento all'altro, ma temesse di non vederlo ricomparire.
“Dove sarà il bibliotecario?” sussurrai a Guglielmo.
“Malachia,” rispose Guglielmo,”era ormai l'unico ad avere nelle sue mani il
libro. Se non è lui il colpevole dei delitti, allora potrebbe non conoscere i pericoli che
quel libro comportava...”
Non c'era altro da dire. Si doveva solo attendere. E attendemmo, noi, l'Abate
che continuava a fissare lo stallo vuoto, Jorge che non cessava di interrogare il buio
con le mani.
Quando si giunse alla fine dell'ufficio, l'Abate ricordò ai monaci e ai novizi che
occorreva prepararsi alla grande messa natalizia e che perciò, come d'uso, si sarebbe
impiegato il tempo prima di laudi provando l'affiatamento dell'intera comunità
nell'esecuzione di alcuni dei canti previsti per quella occasione. Quella schiera di
uomini devoti era in effetti armonizzata come un solo corpo e una sola voce, e da un
volgere lungo di anni si riconosceva unita, come un'anima sola, nel canto.
L'Abate invitò a intonare il Sederunt:
Sederunt principes
et adversus me
loquebantur, iniqui.
Persecuti sunt me.

Adjuva me, Domine,
Deus meus salvum me
fac propter magnam misericordiam tuam.

Mi chiesi se l'Abate non avesse scelto di far cantare quel graduale proprio
quella notte, quando ancora erano presenti alla funzione gli inviati dei principi, per
ricordare come da secoli il nostro ordine fosse pronto a resistere alla persecuzione dei
potenti, grazie al suo privilegiato rapporto col Signore, Dio degli eserciti. E invero
l'inizio del canto diede una grande impressione di potenza.
Sulla prima sillaba se iniziò un coro lento e solenne di decine e decine di voci,
il cui suono basso riempì le navate e aleggiò sopra le nostre teste, e tuttavia sembrava
sorgere dal cuore della terra. Né s'interruppe, perché mentre altre voci
incominciavano a tessere, su quella linea profonda e continua, una serie di vocalizzi e
melismi, esso - tellurico - continuava a dominare e non cessò per il tempo intero che
occorre a un recitante dalla voce cadenzata e lenta per ripetere dodici volte l'Ave
Maria. E quasi sciolte da ogni timore, per la fiducia che quell'ostinata sillaba,
allegoria della durata eterna, dava agli oranti, le altre voci (e massime quelle dei
novizi) su quella base petrosa e solida innalzavano cuspidi, colonne, pinnacoli di
neumi liquescenti e subpuntati. E mentre il mio cuore stordiva di dolcezza al vibrare
di un climacus o di un porrectus, di un torculus o di un salicus, quelle voci parevano
dirmi che l'anima (degli oranti e mia che li ascoltavo), non potendo reggere alla
esuberanza del sentimento, attraverso di essi si lacerava per esprimere la gioia, il
dolore, la lode, l'amore, con slancio di sonorità soavi. Intanto, l'ostinato accanirsi
delle voci ctonie non demordeva, come se la presenza minacciosa dei nemici, dei
potenti che perseguitavano il popolo del Signore, permanesse irrisolta. Sino a che
quel nettunico tumultuare di una sola nota parve vinto, o almeno convinto e avvinto
dal giubilo allelujatico di chi vi si opponeva, e si sciolse su di un maestoso e
perfettissimo accordo e su un neuma resupino.
Pronunciato con fatica quasi ottusa il”sederunt”, s'innalzò nell'aria
il”principes”, in una grande e serafica calma. Non mi domandai più chi fossero i
potenti che parlavano contro di me (di noi), era scomparsa, dissolta l'ombra di quel
fantasma sedente e incombente.
E altri fantasmi, credetti allora, si dissolsero a quel punto perché riguardando
lo stallo di Malachia, dopo che la mia attenzione era stata assorbita dal canto, vidi la
figura del bibliotecario tra quella degli altri oranti, come se mai fosse mancato.
Guardai Guglielmo e vidi una sfumatura di sollievo nei suoi occhi, la stessa che
scorsi da lontano negli occhi dell'Abate. Quanto a Jorge, aveva di nuovo teso le mani
e, incontrando il corpo del suo vicino, le aveva prontamente ritratte. Ma di lui non
saprei dire quali sentimenti lo agitassero.
Ora il coro stava intonando festosamente lo”adjuva me”, di cui la a chiara
lietamente si espandeva per la chiesa, e la stessa u non appariva cupa come quella
di”sederunt”, ma piena di santa energia. I monaci e i novizi cantavano, come vuole la
regola del canto, col corpo diritto, la gola libera, la testa che guarda in alto, il libro
quasi all'altezza delle spalle in modo che vi si possa leggere senza che, abbassando il
capo, l'aria esca con minore energia dal petto. Ma l'ora era ancora notturna e,

malgrado squillassero le trombe della giubilazione, la caligine del sonno insidiava
molti dei cantori i quali, persi magari nell'emissione di una lunga nota, fiduciosi
nell'onda stessa del cantico, a volte reclinavano il capo, tentati dalla sonnolenza.
Allora i veglianti, anche in quel frangente, ne esploravano i volti col lume, a uno a
uno, per ricondurli appunto alla veglia, del corpo e dell'anima.
Fu dunque per primo un vegliante che scorse Malachia ciondolare in modo
strano, oscillare come se di colpo fosse ripiombato nelle nebbie cimmerie di un
sonno che probabilmente quella notte non aveva dormito. Gli si appressò con la
lampada, illuminandogli il volto e attirando così la mia attenzione. Il bibliotecario
non reagì. Il vegliante lo toccò, e quello cadde pesantemente in avanti. Il vegliante
fece appena in tempo a sostenerlo prima che esso precipitasse.
Il canto rallentò, le voci si spensero, ci fu un breve trambusto. Guglielmo era
subito scattato dal suo posto e si era precipitato là dove ormai Pacifico da Tivoli e il
vegliante stavano distendendo per terra Malachia, esanime.
Li raggiungemmo quasi insieme all'Abate, e alla luce della lampada vedemmo
il volto dell'infelice. Ho già descritto l'aspetto di Malachia, ma quella notte, a quella
luce, esso era ormai l'immagine stessa della morte. Il naso affilato, gli occhi cavi, le
tempie infossate, le orecchie bianche e contratte coi lobi rivolti all'infuori, la pelle del
viso era ormai rigida, tesa e secca, il colore delle gote giallastro e soffuso di
un'ombra scura. Gli occhi erano ancora aperti e un faticoso respiro usciva da quelle
labbra riarse. Aprì la bocca e, chinato dietro Guglielmo che si era chinato su di lui,
vidi agitarsi nella chiostra dei denti una lingua ormai nerastra. Guglielmo lo sollevò
abbracciandogli le spalle, con la mano gli terse un velo di sudore che gli illividiva la
fronte. Malachia avvertì un tocco, una presenza, guardò fisso davanti a sé, certamente
senza vedere, sicuramente senza riconoscere chi gli stava dinnanzi. Alzò una mano
tremante, afferrò Guglielmo per il petto, traendone il viso sino quasi a toccare il suo,
poi fiocamente e raucamente profferì alcune parole: “Me lo aveva detto... davvero...
aveva il potere di mille scorpioni...”
“Chi te lo aveva detto?” gli chiese Guglielmo.”Chi?”
Malachia tentò ancora di parlare. Poi fu sconvolto da un gran tremito e il capo
gli ricadde all'indietro. Il volto perse ogni colore, ogni parvenza di vita. Era morto.
Guglielmo si alzò. Scorse accanto a sé l'Abate, e non gli disse verbo. Poi vide,
dietro all'Abate, Bernardo Gui.
“Signor Bernardo,” chiese Guglielmo,”chi ha ucciso costui, se voi avete così
ben trovato e custodito gli assassini?”
“Non domandatelo a me,” disse Bernardo.”Non ho mai detto di aver assicurato
alla giustizia tutti i malvagi che si aggirano per questa abbazia. Lo avrei fatto
volentieri, se avessi potuto,” guardò Guglielmo.”Ma gli altri ora li lascio alla
severità... o alla eccessiva indulgenza del signor Abate.” Disse, mentre l'Abate
impallidiva tacendo. E si allontanò.
In quel mentre udimmo come un pigolare, un singhiozzo chioccio. Era Jorge,
chino sul suo inginocchiatoio, sostenuto da un monaco che doveva avergli descritto
l'accaduto.

“Non finirà mai...” disse con voce rotta.”Oh Signore, perdonaci tutti!”
Guglielmo si chinò ancora un momento sul cadavere. Gli afferrò i polsi,
volgendogli verso la luce i palmi delle mani. I polpastrelli delle prime tre dita della
mano destra erano scuri.

Sesto giorno

Laudi
Dove viene eletto un nuovo cellario ma non
un nuovo bibliotecario

Era già l'ora di laudi? Era più presto o più tardi? Da quel punto in avanti persi
il senso del tempo. Passarono forse delle ore, forse meno, in cui il corpo di Malachia
fu disteso in chiesa su di un catafalco, mentre i confratelli si disponevano a ventaglio.
L'Abate dava disposizioni per le prossime esequie. Lo udii chiamare a sé Bencio e
Nicola da Morimondo. Nel giro di meno di un giorno, disse, l'abbazia era stata
privata del bibliotecario e del cellario.”Tu,” disse a Nicola,”assumerai le funzioni di
Remigio. Conosci il lavoro di molti, qui all'abbazia. Poni qualcuno in tua vece a
guardia delle fucine, provvedi alle necessità immediate di oggi, in cucina, in
refettorio. Sei esentato dagli uffici. Vai.” Poi, a Bencio: “Proprio ieri sera eri stato
nominato aiuto di Malachia. Provvedi all'apertura dello scriptorium e sorveglia che
nessuno salga da solo in biblioteca.” Bencio fece timidamente osservare che non era
stato ancora iniziato ai segreti di quel luogo. L'Abate lo fissò con severità: “Nessuno
ha detto che lo sarai. Tu sorveglia che il lavoro non si arresti e venga vissuto come
preghiera per i fratelli morti... e per coloro che ancora morranno. Ciascuno lavorerà
solo sui libri che ha già in consegna, chi vuole potrà consultare il catalogo. Niente
altro. Sei esentato dai vespri perché a quell'ora chiuderai tutto.”
“E come uscirò?” domandò Bencio.
“E' vero, chiuderò io le porte di sotto dopo la cena. Vai.”
Uscì con loro, evitando Guglielmo che cercava di parlargli. Nel coro
restavano, in piccolo gruppo, Alinardo, Pacifico da Tivoli, Aymaro d'Alessandria e
Pietro da Sant'Albano. Aymaro sogghignava.
“Ringraziamo il Signore,” disse.”Morto il tedesco c'era il rischio che avessimo
un nuovo bibliotecario più barbaro ancora.”
“Chi pensate verrà nominato al suo posto?” chiese Guglielmo.
Pietro da Sant'Albano sorrise in modo enigmatico: “Dopo tutto quello che è
accaduto in questi giorni, il problema non è più il bibliotecario, bensì l'Abate...”
“Taci,” gli disse Pacifico. E Alinardo, sempre col suo sguardo assorto:
“Commetteranno un'altra ingiustizia... come ai miei tempi. Bisogna fermarli.”
“Chi?” chiese Guglielmo. Pacifico lo prese confidenzialmente per il braccio e
lo accompagnò lontano dal vegliardo, verso la porta.
“Alinardo... tu lo sai, lo amiamo molto, rappresenta per noi la antica tradizione
e i giorni migliori dell'abbazia... Ma talora parla senza sapere cosa dice. Noi tutti
siamo preoccupati per il nuovo bibliotecario. Dovrà essere degno, e maturo, e
saggio... Ecco tutto.”

“Dovrà conoscere il greco?” domandò Guglielmo.
“E l'arabo, così vuole la tradizione, così esige il suo ufficio. Ma ci sono molti
tra noi con queste doti. Io, umilmente, e Pietro, e Aymaro...”
“Bencio sa il greco.”
“Bencio è troppo giovane. Non so perché Malachia lo abbia scelto ieri come
suo aiuto, ma...”
“Adelmo conosceva il greco?”
“Credo di no. Anzi, no senz'altro.”
“Ma lo conosceva Venanzio. E Berengario. Va bene, ti ringrazio.”
Uscimmo per andare a prendere qualcosa in cucina.
“Perché volevate sapere chi conoscesse il greco?” chiesi.
“Perché tutti coloro che muoiono con le dita nere conoscono il greco. Quindi
non sarà male attendere il prossimo cadavere tra coloro che sanno il greco. Me
compreso. Tu sei salvo.”
“E cosa pensate delle ultime parole di Malachia?”
“Le hai sentite. Gli scorpioni. La quinta tromba annuncia tra l'altro l'uscita
delle locuste che tormenteranno gli uomini con un aculeo simile a scorpione, lo sai. E
Malachia ci ha fatto sapere che qualcuno glielo aveva preannunciato.”
“La sesta tromba,” dissi, “annuncia cavalli con teste di leoni dalla cui bocca
esce fumo e fuoco e zolfo, montati da uomini coperti di corazze color fuoco, giacinto
e zolfo.”
“Troppe cose. Ma il prossimo delitto potrebbe avvenire presso le stalle dei
cavalli. Bisognerà tenerle d'occhio. E prepariamoci al settimo squillo. Ancora due
persone, dunque. Chi sono i candidati più probabili? Se l'obiettivo è il segreto del
finis Africae, coloro che lo conoscono. E a mia scienza esiste solo l'Abate. A meno
che la trama non sia ancora un'altra. Hai udito poco fa, si stava complottando per
deporre l'Abate, ma Alinardo ha parlato al plurale...”
“Bisognerà prevenire l'Abate,” dissi.
“Di cosa? Che lo ammazzeranno? Non ho prove convincenti. Io procedo come
se l'assassino ragionasse come me. Ma se seguisse un altro disegno? E se, soprattutto,
non ci fosse un assassino?”
“Cosa intendete dire?”
“Non lo so esattamente. Ma come ti ho detto, bisogna immaginare tutti gli
ordini possibili, e tutti i disordini.”

Sesto giorno

Prima
Dove Nicola racconta tante cose, mentre
si visita la cripta del tesoro

Nicola da Morimondo, nelle sue nuove vesti di cellario, stava dando
disposizioni ai cuochi, e quelli stavano dando a lui informazioni sugli usi della
cucina. Guglielmo voleva parlargli, ed egli ci chiese di attendere qualche minuto.
Poi, disse, avrebbe dovuto scendere nella cripta del tesoro a sorvegliare il lavoro di
pulitura delle teche, che ancora gli competeva, e lì avrebbe avuto più tempo di
conversare.
Dopo poco infatti ci invitò a seguirlo, entrò in chiesa, passò dietro l'altar
maggiore (mentre i monaci stavano disponendo un catafalco nella navata, per
vegliare la salma di Malachia), e ci fece discendere una scaletta, ai piedi della quale
ci trovammo in una sala dalle volte molto basse sostenute da grossi pilastri di pietra
non lavorata. Eravamo nella cripta in cui si custodivano le ricchezze dell'abbazia,
luogo di cui l'Abate era molto geloso e che si apriva solo in circostanze eccezionali e
per ospiti di molto riguardo.
Tutto intorno stavano teche di grandezza disuguale, all'interno delle quali la
luce delle torce (accese da due fidati aiutanti di Nicola) faceva risplendere oggetti di
meravigliosa bellezza. Paramenti dorati, corone auree tempestate di gemme, scrigni
di vari metalli istoriati con figure, lavori di niello, avori. Nicola ci mostrò estasiato
un evangeliario la cui rilegatura ostentava mirabili placche di smalto che
componevano una variegata unità di regolati scomparti, divisi da filigrane d'oro e
fissati, a mo' di chiodi, da pietre preziose. Ci indicò una delicata edicola con due
colonne in lapislazzuli e oro che inquadravano una deposizione dal sepolcro
raffigurata in sottile bassorilievo d'argento sormontata da una croce aurea tempestata
di tredici diamanti su di uno sfondo di onice variegato, mentre il piccolo frontone era
centinato in agata e rubini. Poi vidi un dittico criselefantino diviso in cinque parti,
con cinque scene della vita di Cristo, e al centro un mistico agnello composto da
alveoli di argento dorato con paste di vetro, unica immagine policroma su di uno
sfondo di cerea bianchezza.
Il volto, i gesti di Nicola, mentre ci indicava quelle cose, erano illuminati
dall'orgoglio. Guglielmo lodò le cose che aveva visto, poi domandò a Nicola che tipo
mai fosse Malachia.
“Strana domanda,” disse Nicola,”lo conoscevi anche tu.”
“Sì, ma non abbastanza. Non ho mai capito quali pensieri celasse... e...” esitò a
pronunziar giudizi su uno da poco scomparso”...e se ne avesse.”

Nicola si inumidì un dito, lo passò su una superficie di cristallo non
perfettamente tersa, e rispose con un mezzo sorriso, senza guardare in viso
Guglielmo: “Vedi che non hai bisogno di fare domande... E' vero, a detta di molti
Malachia sembrava assai pensoso, ma era invece un uomo molto semplice. Secondo
Alinardo era uno sciocco.”
“Alinardo serba rancore a qualcuno per un avvenimento lontano, quando gli
era stata negata la dignità di bibliotecario.”
“Ne ho sentito parlare anche io, ma si tratta di una storia vecchia, risale ad
almeno cinquant'anni fa. Quando io arrivai qui era bibliotecario Roberto da Bobbio, e
i vecchi mormoravano di una ingiustizia commessa ai danni di Alinardo. Allora non
volli approfondire, perché mi pareva mancare di rispetto ai più anziani e non volevo
indulgere a mormorazioni. Roberto aveva un aiutante, che poi morì, e al suo posto
venne nominato Malachia, ancora molto giovane. Molti dissero che non aveva alcun
merito, che asseriva di sapere il greco e l'arabo e non era vero, era solo una brava
scimmia che copiava in bella calligrafia i manoscritti in quelle lingue, ma senza
capire cosa copiasse. Si diceva che un bibliotecario deve essere assai più dotto.
Alinardo, che allora era ancora un uomo pieno di forza, disse cose amarissime su
quella nomina. E insinuò che Malachia era stato messo a quel posto per fare il gioco
del suo nemico, ma non capii di chi parlasse. Ecco tutto. Si è sempre sussurrato che
Malachia difendesse la biblioteca come un cane da guardia, ma senza capire bene
cosa custodisse. D'altra parte si mormorò anche contro Berengario, quando Malachia
lo scelse come suo aiutante. Si diceva che anche lui non fosse più abile del suo
maestro, che fosse solo un intrigante. Si disse anche... Ma ormai avrai udito anche tu
queste mormorazioni... che ci fosse uno strano rapporto tra Malachia e lui... Cose
vecchie, poi sai che si mormorò di Berengario e di Adelmo, e gli scrivani giovani
dicevano che Malachia soffriva in silenzio di un'atroce gelosia... E poi si mormorava
anche dei rapporti tra Malachia e Jorge, no, non nel senso che puoi credere... nessuno
ha mai mormorato sulla virtù di Jorge! Ma Malachia, come bibliotecario, per
tradizione, aveva dovuto eleggere l'Abate come suo confessore, mentre tutti gli altri
si confessano da Jorge (o da Alinardo, ma il vecchio è ormai pressoché demente)...
Ebbene, si diceva che malgrado questo Malachia confabulava troppo spesso con
Jorge, come se l'Abate dirigesse la sua anima, ma Jorge regolasse il suo corpo, i suoi
gesti, il suo lavoro. D'altra parte lo sai, lo hai visto, probabilmente: se qualcuno
voleva una indicazione su un libro antico e dimenticato, non la chiedeva a Malachia,
ma a Jorge. Malachia custodiva il catalogo e saliva in biblioteca, ma Jorge sapeva
cosa significasse ciascun titolo...”
“Perché Jorge sapeva tante cose sulla biblioteca?”
“Era il più anziano, dopo Alinardo, è qui sin dalla sua giovinezza. Jorge deve
avere più di ottant'anni, si dice sia cieco da almeno quarant'anni e forse più...”
“Come ha fatto a diventare così sapiente prima della cecità?”
“Oh, ci sono delle leggende su di lui. Pare che già fanciullo fosse toccato dalla
grazia divina e laggiù in Castiglia leggesse i libri degli arabi e dei dottori greci
ancora impubere. E poi anche dopo la cecità, anche ora, siede lunghe ore in
biblioteca, si fa recitare il catalogo, si fa portare dei libri e un novizio gli legge ad alta

voce per ore e ore. Egli ricorda tutto, non è smemorato come Alinardo. Ma perché mi
chiedi tutte queste cose?”
“Ora che Malachia e Berengario sono morti, chi è rimasto a possedere i segreti
della biblioteca?”
“L'Abate, e l'Abate dovrà ora trasmetterli a Bencio... se vorrà...”
“Perché se vorrà?”
“Perché Bencio è giovane, è stato nominato aiuto quando Malachia era ancora
vivo, è diverso essere aiuto bibliotecario e bibliotecario. Per tradizione il
bibliotecario diventa poi Abate...”
“Ah, è così... Per questo il posto di bibliotecario è così ambito. Ma allora
Abbone è stato bibliotecario?”
“No, Abbone no. La sua nomina avvenne prima che io arrivassi qui, saranno
ora trent'anni. Prima era abate Paolo da Rimini, un uomo curioso di cui si raccontano
strane storie: pare che fosse un lettore voracissimo, conosceva a memoria tutti i libri
della biblioteca, ma aveva una strana infermità, non riusciva a scrivere, lo
chiamavano Abbas agraphicus... Divenne abate giovanissimo, si diceva che avesse
l'appoggio di Algirdas da Cluny, il Doctor Quadratus... Ma queste sono vecchie
chiacchiere dei monaci. Insomma, Paolo divenne abate, Roberto da Bobbio prese il
suo posto in biblioteca, ma era minato da un male che lo consumava, si sapeva che
non avrebbe potuto reggere le sorti dell'abbazia, e quando Paolo da Rimini
scomparve...”
“Morì?”
“No, scomparve, non so come, un giorno partì per un viaggio e non tornò più,
forse fu ucciso dai ladroni nel corso del viaggio... Insomma, quando Paolo
scomparve, Roberto non poteva prendere il suo posto e ci furono delle trame oscure.
Abbone - si dice - era figlio naturale del signore di questa plaga, era cresciuto
nell'abbazia di Fossanova, si diceva che giovinetto avesse assistito san Tommaso
quando morì laggiù e avesse curato il trasporto di quel gran corpo giù per la scala di
una torre da dove il cadavere non riusciva a passare... quella era la sua gloria,
mormoravano i maligni quaggiù... Fatto è che fu eletto abate, anche se non era stato
bibliotecario, e fu istruito da qualcuno, credo Roberto, ai misteri della biblioteca.”
“E Roberto perché fu eletto?”
“Non lo so. Ho sempre cercato di non investigare troppo su queste cose: le
nostre abbazie sono luoghi santi, ma intorno alla dignità abbaziale vengono intessute,
talvolta, orribili trame. Io ero interessato ai miei vetri e ai miei reliquiari, non volevo
essere mescolato a queste storie. Ma capisci ora perché non so se l'Abate voglia
istruire Bencio, sarebbe come designarlo suo successore, un ragazzo sconsiderato, un
grammatico quasi barbaro, dell'estremo nord, come potrebbe saperne di questo paese,
dell'abbazia e dei suoi rapporti coi signori del luogo...”
“Ma anche Malachia non era italiano, né Berengario, eppure sono stati preposti
alla biblioteca.”
“Ecco un fatto oscuro. I monaci mormorano che da mezzo secolo a questa
parte l'abbazia ha abbandonato le sue tradizioni... Per questo, più di cinquant'anni fa,
forse prima, Alinardo aspirava alla dignità di bibliotecario. Il bibliotecario era stato

sempre italiano, non mancano i grandi ingegni in questa terra. E poi vedi...” e qui
Nicola esitò come se non volesse dire quello che stava per dire: “...vedi, Malachia e
Berengario sono morti, forse, perché non diventassero abati.”
Si scosse, agitò la mano davanti al volto come per scacciare idee poco oneste,
poi si fece il segno della croce.”Cosa sto dicendo mai? Vedi, in questo paese da molti
anni avvengono cose vergognose, anche nei monasteri, nella corte papale, nelle
chiese... Lotte per acquistare il potere, accuse d'eresia per sottrarre a qualcuno una
prebenda... Che brutto, io sto perdendo la fiducia nel genere umano, vedo complotti e
congiure di palazzo dappertutto. A questo doveva ridursi anche questa abbazia, un
nido di vipere sorto per magìa occulta in quella che era una teca di membra sante.
Guarda, il passato di questo monastero!”
Ci additava i tesori sparsi tutto intorno, e tralasciando croci e altre suppellettili,
ci portò a vedere i reliquiari che costituivano la gloria di quel luogo.
“Guardate,” diceva,”questa è la punta della lancia che trafisse il costato del
Salvatore!” Era una scatola d'oro, dal coperchio di cristallo, dove su di un cuscinetto
di porpora stava adagiato un pezzo di ferro di forma triangolare, già roso dalla
ruggine ma ora riportato a vivo splendore da un lungo lavoro di olii e di cere. Ma
questo era ancora nulla. Perché in un'altra scatola di argento tempestata di ametiste, e
dove trasparente era la parete anteriore, vidi un pezzo del legno venerando della santa
croce, portato in quell'abbazia dalla stessa regina Elena, madre dell'imperatore
Costantino, dopo che era andata pellegrina ai luoghi santi e aveva dissotterrato il
colle del Golgota e il santo sepolcro costruendovi sopra una cattedrale.
Poi Nicola ci fece vedere altre cose, e di tutte non saprei dire, per la loro
quantità e la loro rarità. V'era, in una teca tutta d'acquamarine, un chiodo della croce.
V'era, in una ampolla, posato su un giaciglio di piccole rose appassite, una porzione
della corona di spine, e in un'altra scatola, sempre su di una coltre di fiori secchi, un
brandello ingiallito della tovaglia dell'ultima cena. Ma poi v'era la borsa di san
Matteo, a maglie d'argento, e in un cilindro, legato da un nastro viola roso dal tempo
e sigillato d'oro, un osso del braccio di sant'Anna. Vidi, meraviglia delle meraviglie,
sormontata da una campana di vetro e su un cuscino rosso trapunto di perle, un pezzo
della mangiatoia di Bethlehem, e una spanna della tunica porporina di san Giovanni
Evangelista, due delle catene che serrarono le caviglie dell'apostolo Pietro a Roma, il
cranio di sant'Adalberto, la spada di santo Stefano, una tibia di santa Margherita, un
dito di san Vitale, una costola di santa Sofia, il mento di sant'Eobano, la parte
superiore della scapola di san Crisostomo, l'anello di fidanzamento di san Giuseppe,
un dente del Battista, la verga di Mosè, un merletto lacero ed esilissimo dell'abito
nuziale della Vergine Maria.
E poi altre cose che non erano reliquie ma rappresentavano pur sempre
testimonianze di prodigi e di esseri prodigiosi di terre lontane, portati all'abbazia da
monaci che avevano viaggiato sino agli estremi confini del mondo: un basilisco e
un'idra impagliati, un corno di unicorno, un uovo che un eremita aveva trovato dentro
un altro uovo, un pezzo della manna che nutrì gli ebrei nel deserto, un dente di
balena, una noce di cocco, l'omero di una bestia prediluviale, la zanna d'avorio di un
elefante, la costola di un delfino. E poi ancora altre reliquie che non riconobbi, di cui

forse erano più preziosi i reliquiari e alcune (a giudicare dalla fattura dei loro
contenitori, di argento annerito) antichissime, una serie infinita di frammenti d'ossa,
di stoffa, di legno, di metallo, di vetro. E fiale con polveri scure, di una delle quali
seppi che conteneva i detriti combusti della città di Sodoma, e di un'altra calce delle
mura di Gerico. Tutte cose, anche le più dimesse, per le quali un imperatore avrebbe
dato più di un feudo, e che costituivano una riserva non solo di immenso prestigio ma
anche di veritiera ricchezza materiale per l'abbazia che ci ospitava.
Continuavo ad aggirarmi sbalordito, mentre Nicola ormai aveva smesso di
illustrarci gli oggetti, che peraltro erano descritti ciascuno da un cartiglio, ormai
libero di girovagare quasi a caso per quella riserva di meraviglie inestimabili, a volte
ammirando quelle cose in piena luce, a volte intravvedendole nella semioscurità,
quando gli accoliti di Nicola si spostavano in un altro punto della cripta con le loro
torce. Ero affascinato da quelle cartilagini ingiallite, mistiche e ripugnanti al
medesimo tempo, trasparenti e misteriose, da quei brandelli d'abiti di epoca
immemoriale, scoloriti, sfilacciati, talora arrotolati in una fiala come un manoscritto
sbiadito, da quelle materie sbriciolate che si confondevano con la stoffa che faceva
loro da giaciglio, detriti santi di una vita che fu animale (e razionale) e ora,
imprigionati da edifici di cristallo o di metallo che mimavano nella loro minuscola
dimensione l'arditezza delle cattedrali di pietra con le loro torri e le loro guglie,
parevano trasformati anch'essi in sostanza minerale. Così dunque i corpi dei santi
attendono sepolti la resurrezione della carne? Da queste schegge si sarebbero
ricomposti quegli organismi che nel fulgore della visione divina, riacquistando ogni
loro naturale sensibilità, avrebbero avvertito, come scriveva il Piperno, anche le
minimas differentias odorum?
Mi riscosse dalle mie meditazioni Guglielmo, che mi toccava sulla spalla: “Io
vado,” disse.”Salgo nello scriptorium, ho ancora da consultare qualcosa...”
“Ma non si potranno avere dei libri,” dissi, “Bencio ha avuto ordine...”
“Devo solo esaminare ancora i libri che leggevo l'altro giorno, e sono ancora
tutti nello scriptorium sul tavolo di Venanzio. Tu se vuoi resta qui. Questa cripta è
una bella epitome ai dibattiti sulla povertà cui hai assistito in questi giorni. E ora sai
per che cosa questi tuoi confratelli si scannino, quando aspirano alla dignità
abbaziale.”
“Ma voi credete a quello che vi ha suggerito Nicola? I delitti riguardano allora
una lotta per l'investitura?”
“Ti ho già detto che per ora non voglio azzardare ipotesi ad alta voce. Nicola
ha detto molte cose. E alcune mi hanno interessato. Ma ora vado a seguire un'altra
traccia ancora. O forse la stessa, ma da un'altra parte. E tu non t'incantare troppo su
queste teche. Di frammenti della croce ne ho visti molti altri, in altre chiese. Se tutti
fossero autentici, Nostro Signore non sarebbe stato suppliziato su due assi incrociate,
ma su di una intera foresta.”
“Maestro!” dissi scandalizzato.
“E' così Adso. E ci sono dei tesori ancora più ricchi. Tempo fa, nella cattedrale
di Colonia vidi il cranio di Giovanni Battista all'età di dodici anni.”

“Davvero?” esclamai ammirato. Poi, colto da un dubbio: “Ma il Battista fu
ucciso in età più avanzata!”
“L'altro cranio dev'essere in un altro tesoro,” disse Guglielmo con viso serio.
Non capivo mai quando celiasse. Nelle mie terre, quando si scherza, si dice una cosa
e poi si ride con molto rumore, in modo che tutti partecipino alla celia. Guglielmo
invece rideva solo quando diceva cose serie, e si manteneva serissimo quando
presumibilmente celiava.

Sesto giorno

Terza
Dove Adso, ascoltando il”Dies irae”, ha un sogno
o visione che dir si voglia

Guglielmo salutò Nicola e salì nello scriptorium. Io ormai avevo visto
abbastanza del tesoro, e decisi di andare in chiesa a pregare per l'anima di Malachia.
Non avevo mai amato quell'uomo, che mi faceva paura, e non nascondo che a lungo
l'avevo creduto colpevole di tutti i delitti. Ora avevo appreso che forse era un
poveretto, oppresso da passioni insoddisfatte, vaso di coccio tra vasi di ferro,
incupito perché smarrito, silenzioso ed elusivo perché consapevole di non avere nulla
da dire. Provavo un certo rimorso nei suoi confronti e pensai che la preghiera per il
suo destino soprannaturale avrebbe potuto acquetare i sensi miei di colpa.
La chiesa era ora illuminata da un chiarore tenue e livido, dominata dalla
salma dello sventurato, abitata dal sussurro uniforme dei monaci che recitavano
l'ufficio dei morti.
Nel monastero di Melk avevo assistito varie volte al trapasso di un confratello.
Era una circostanza che non posso dire lieta ma che mi appariva tuttavia serena,
regolata dalla calma e da un disteso senso di giustizia. Ciascuno si alternava nella
cella del morente confortandolo con parole buone, e ciascuno pensava in cuor suo
quanto il morente fosse beato, perché stava per coronare una vita virtuosa e tra poco
si sarebbe unito al coro degli angeli, nel gaudio che non ha mai fine. E parte di questa
serenità, l'olezzo di quella santa invidia, si comunicava al morituro, che alfine
trapassava sereno. Quanto diverse erano state le morti di quegli ultimi giorni! Avevo
finalmente visto da vicino come moriva una vittima dei diabolici scorpioni del finis
Africae, e certamente erano morti così anche Venanzio e Berengario, cercando
conforto nell'acqua, il volto già ridotto come quello di Malachia...
Mi sedetti in fondo alla chiesa, mi rannicchiai su me stesso per combattere il
freddo. Sentii un poco di calore, mossi le labbra per unirmi al coro dei confratelli
oranti. Li seguivo senza quasi rendermi conto di quanto dicessero le mie labbra, col
capo che mi ciondolava e gli occhi che mi si chiudevano. Trascorse molto
tempo,credo di essermi addormentato e risvegliato almeno tre o quattro volte. Poi il
coro intonò il Dies irae... Il salmodiare mi prese come un narcotico. Mi addormentai
del tutto. O forse, più che assopirmi, caddi esausto in un agitato torpore, ripiegato su
me stesso, come una creatura racchiusa ancora nel ventre della madre. E in quella
nebbia dell'anima, ritrovandomi come in una regione che non era di questo mondo,
ebbi una visione, o sogno che fosse.
Penetravo per una scala stretta in un budello basso, come se entrassi nella
cripta del tesoro, ma pervenivo, sempre scendendo, in una cripta più ampia che erano

le cucine dell'Edificio. Erano certamente le cucine, ma non solo operose di forni e
pignatte, bensì anche di mantici e di martelli, come se vi si fossero dati convegno
anche i fabbri di Nicola. Era tutto un baluginare rosso di stufe e caldaie, e pentole
ribollenti che lanciavano fumo mentre alla superficie dei loro liquidi salivano grosse
bolle crepitanti che si aprivano poi di colpo con rumore sordo e continuo. I cuochi
menavano spiedi per l'aria, mentre i novizi, datisi tutti convegno colà, spiccavano
salti per catturare i polli e l'altra uccellagione infilzata su quei ferri roventi. Ma,
accanto, i fabbri martellavano con tal forza che tutta l'aria ne era assordata, e nuvole
di scintille si levavano dalle incudini confondendosi con quelle eruttate dai due forni.
Non capivo se mi trovavo all'inferno o in un paradiso concepito come avrebbe
potuto Salvatore, grondante di sughi e palpitante di salsicciotti. Ma non ebbi tempo
di chiedermi dove fossi, perché una torma di omiciattoli, di nanerottoli con la testa
grande a forma di pentola, entrarono di corsa e, travolgendomi nel loro impeto, mi
spinsero sulla soglia del refettorio, obbligandomi a entrare.
La sala era parata a festa. Grandi arazzi e stendardi pendevano dalle pareti, ma
le immagini che li adornavano non erano quelle che di solito fanno appello alla pietà
dei fedeli o celebrano le glorie dei re. Esse parevano piuttosto ispirate ai marginalia
di Adelmo e delle sue immagini riproducevano le meno tremende e le più
buffonesche: lepri che danzavano intorno all'albero della cuccagna, fiumi percorsi da
pesci che si buttavano spontaneamente nella padella, tesa da scimmie vestite da
vescovi-cuochi, mostri dal ventre pingue che danzavano intorno a marmitte fumanti.
Al centro della tavola stava l'Abate, vestito a festa, con una grande veste di
porpora ricamata, impugnando la sua forchetta come uno scettro. Accanto a lui, Jorge
beveva da un gran boccale di vino, e il cellario, vestito come Bernardo Gui, leggeva
virtuosamente da un libro in forma di scorpione le vite dei santi e i brani del vangelo,
ma erano racconti che dicevano di Gesù che celiava con l'apostolo ricordandogli che
era una pietra e su quella pietra svergognata che rotolava per la pianura avrebbe
fondato la sua chiesa, o il racconto di san Gerolamo che commentava la bibbia
dicendo che Dio voleva denudare le terga a Gerusalemme. E a ogni frase del cellario
Jorge rideva picchiando il pugno sul tavolo e gridava: “Tu sarai il prossimo Abate,
ventre di Dio”, proprio così diceva, Dio mi perdoni.
A un cenno festoso dell'Abate entrò la teoria delle vergini. Era una fulgida fila
di femmine riccamente vestite, al centro delle quali mi parve a tutta prima di
distinguere mia madre, poi mi resi conto dell'abbaglio, perché si trattava certamente
della fanciulla terribile come esercito schierato a battaglia. Salvo che portava sul
capo una corona di perle bianche, su due file, e altre due cascate di perle
discendevano da ciascuna parte del volto, confondendosi con altre due file di perle
che le pendevano sul petto, e a ogni perla era appeso un diamante grosso come una
prugna. Inoltre da ambo le orecchie scendeva una fila di perle azzurre che si
ricongiungevano a gorgiera alla base del collo, bianco ed eretto come una torre del
Libano. Il manto era color murice, e in mano aveva una coppa d'oro tempestata di
diamanti nella quale seppi, non so come, che si conteneva l'unguento mortale rubato
un giorno a Severino. Seguivano questa donna, bella come l'aurora, altre figure
muliebri, l'una vestita di un manto bianco ricamato sopra una veste scura adornata da

una doppia stola d'oro trapunta di fiori di campo; la seconda aveva un manto di
damasco giallo, su una veste rosa pallido costellata di foglie verdi e con due grandi
riquadri filati in forma di labirinto bruno; e la terza aveva il manto rosso e la veste
smeraldo intessuta di piccoli animali rossi, e portava tra le mani una stola ricamata e
bianca; e delle altre non osservai le vesti, perché cercavo di capire chi fossero costoro
che accompagnavano la fanciulla, che ora assomigliava alla Vergine Maria; e come
se ciascuna recasse in mano, o le uscisse dalla bocca un cartiglio, seppi che erano
Ruth, Sara, Susanna e altre donne della sacra scrittura.
A quel punto l'Abate gridò: “Traete, filii de puta!” ed entrò nel refettorio
un'altra composta schiera di personaggi sacri, che riconobbi benissimo, austeramente
e splendidamente abbigliati, e al centro della schiera stava uno assiso sul trono, che
era Nostro Signore ma era al tempo stesso Adamo, vestito con un manto porporino e
un gran diadema rosso e bianco di rubini e perle a fermare il manto sulle spalle, in
capo una corona simile a quella della fanciulla, in mano una coppa più grande, piena
di sangue dei maiali. Altri santissimi personaggi di cui dirò, tutti a me notissimi, gli
facevano corona, più una schiera di arcieri del re di Francia, vestiti vuoi di verde vuoi
di rosso, con uno scudo smeraldino su cui campeggiava il monogramma di Cristo. Il
capo di quella brigata si recò a rendere omaggio all'Abate porgendogli la coppa e
dicendo: “Sao ko kelle terre per kelle fini ke ki kontene, trenta anni le possette parte
sancti Benedicti.” Al che l'Abate rispose: “Age primum et septimum de quatuor” e
tutti intonarono: “In finibus Africae, amen.” Quindi tutti sederunt.
Scioltesi così le due opposte schiere, a un ordine dell'Abate Salomone si
dispose ad apparecchiar le mense, Giacomo e Andrea portarono una balla di fieno,
Adamo si accomodò nel centro, Eva si coricò su una foglia, Caino entrò trascinando
un aratro, Abele venne con un secchio per mungere Brunello, Noè fece una entrata
trionfale remigando sull'arca, Abramo si sedette sotto un albero, Isacco si coricò
sull'altare d'oro della chiesa, Mosè si accovacciò su un sasso, Daniele apparve su un
palco funebre al braccio di Malachia, Tobia si sdraiò su di un letto, Giuseppe si buttò
su di un moggio, Beniamino si distese su di un sacco e poi ancora, ma qui la visione
si faceva confusa, Davide stette su un monticello, Giovanni per terra, Faraone sulla
sabbia (naturalmente, mi dissi, ma perché?), Lazzaro sul tavolo, Gesù sull'orlo del
pozzo, Zaccheo sui rami di un albero, Matteo su uno sgabello, Raab sulla stoppa,
Ruth sulla paglia, Tecla sul davanzale della finestra (dall'esterno apparendo il viso
pallido di Adelmo che l'avvertiva che si poteva anche cadere, giù, giù per il dirupo),
Susanna nell'orto, Giuda tra le tombe, Pietro sulla cattedra, Giacomo su una rete, Elia
su una sella, Rachele su un fagotto. E Paolo apostolo, posata la spada, ascoltava Esaù
che brontolava, mentre Giobbe mugolava sullo sterco e accorrevano in suo aiuto
Rebecca con una veste, Giuditta con una coperta, Agar con un drappo funebre, e
alcuni novizi portavano un gran paiolo fumante dal quale balzava fuori Venanzio da
Salvemec, tutto rosso, che cominciava a distribuire sanguinacci di porco.
Il refettorio si affollava ora sempre più e tutti mangiavano a quattro palmenti,
Giona portava in tavola delle zucche, Isaia dei legumi, Ezechiele delle more, Zaccheo
dei fiori di sicomoro, Adamo dei limoni, Daniele dei lupini, Faraone dei peperoni,
Caino dei cardi, Eva dei fichi, Rachele delle mele, Ananaia delle prugne grosse come

diamanti, Lia delle cipolle, Aronne delle olive, Giuseppe un uovo, Noè dell'uva,
Simeone dei noccioli di pesche, mentre Gesù cantava il Dies irae e allegramente
versava su tutti i cibi dell'aceto che spremeva da una piccola spugna che aveva preso
dalla lancia di uno degli arcieri del re di Francia.
“Figli miei, pecorelle mie tutte,” disse a quel punto l'Abate ormai ebbro,”non
potete cenare così vestiti come pezzenti, venite, venite.” E percuoteva il primo e il
settimo dei quattro che fuoriuscivano deformi come spettri, dal profondo dello
specchio, lo specchio andava in frantumi e ne precipitavano a terra, lungo le sale del
labirinto, vesti multicolori incrostate di pietre, tutte lerce e stracciate. E Zaccheo
prese una veste bianca, Abramo una passerina, Lot una zolfina, Giona azzurrina,
Tecla rossina, Daniele leonina, Giovanni triclina, Adamo pellicina, Giuda a danari
d'argento, Raab scarlatta, Eva color dell'albero del bene e del male, e chi la prendeva
colorina, chi spartacina, chi cardina e chi marina, chi arborina e chi muricina, oppure
ferrugina e nera e giacinto e colore di fuoco e zolfo, e Gesù si pavoneggiava in una
veste colombina e ridendo accusava Giuda di non saper mai scherzare in santa letizia.
E a questo punto Jorge, toltosi i vitra ad legendum, accese un roveto ardente
per cui Sara aveva portato la legna, Jefte l'aveva raccolta, Isacco l'aveva scaricata,
Giuseppe l'aveva intagliata, e mentre Giacobbe apriva il pozzo e Daniele si sedeva
presso il lago, i servi portavano dell'acqua, Noè del vino, Agar un otre, Abramo un
vitello che Raab legò a un palo mentre Gesù porgeva la fune ed Elia gli legava i
piedi: poi Assalonne lo appese per i capelli, Pietro porse la spada, Caino lo uccise,
Erode ne versò il sangue, Sem ne gettò via le interiora e lo sterco, Giacobbe mise
l'olio, Molessadon il sale, Antioco lo mise sul fuoco, Rebecca lo fece cuocere ed Eva
ne gustò per prima e male gliene incolse, ma Adamo diceva di non pensarci e batteva
sulle spalle a Severino che consigliava di aggiungerci erbe aromatiche. Quindi Gesù
spezzò il pane, distribuì dei pesci, Giacobbe gridava perché Esaù gli aveva mangiato
tutte le lenticchie, Isacco si stava divorando un capretto al forno e Giona una balena
lessa, e Gesù rimase digiuno per quaranta giorni e quaranta notti.
Intanto tutti entravano e uscivano portando cacciagione prelibata di ogni forma
e colore, di cui Beniamino si teneva sempre la parte maggiore e Maria la parte
migliore, mentre Marta si doleva di dover sempre lavare tutti i piatti. Poi divisero il
vitello che intanto era diventato grandissimo e Giovanni ne ebbe il capo, Abessalon
la cervice, Aronne la lingua, Sansone la mascella, Pietro l'orecchio, Oloferne la testa,
Lia il culo, Saul il collo, Giona il ventre, Tobia il fiele, Eva la costola, Maria il seno,
Elisabetta la vulva, Mosè la coda, Lot le gambe ed Ezechiele le ossa. Intanto Gesù si
divorava un asino, san Francesco un lupo, Abele una pecora, Eva una murena, il
Battista una locusta, Faraone un polipo (naturalmente, mi dissi, ma perché?) e
Davide mangiava cantaride gettandosi sulla fanciulla nigra sed formosa mentre
Sansone addentava le terga di un leone e Tecla fuggiva urlando inseguita da un ragno
nero e peloso.
Tutti erano evidentemente ormai ebbri, e chi scivolava sul vino, chi cadeva
nelle pentole spuntandone solo con le gambe incrociate come due pali, e Gesù aveva
tutte le dita nere e porgeva fogli di libro dicendo prendete e mangiate, questi sono gli
enigmi di Sinfosio, tra cui quello del pesce che è figlio di Dio e salvatore vostro. E

tutti a bere, Gesù del passito, Giona del marsico, Faraone del sorrento (perché?),
Mosè del gaditano, Isacco del cretese, Aronne dell'adriano, Zaccheo dell'arbustino,
Tecla dell'arsino, Giovanni dell'albano, Abele del campano, Maria del signino,
Rachele del fiorentino.
Adamo gorgogliava riverso e il vino gli usciva dalla costola, Noè malediceva
nel sonno Cam, Oloferne russava senza sospetto, Giona dormiva sodo, Pietro
vigilava sino al canto del gallo e Gesù si risvegliò di colpo udendo Bernardo Gui e
Bertrando del Poggetto che divisavano di bruciare la fanciulla; e gridò, padre se è
possibile passi da me questo calice! E chi mesceva male, chi beveva bene, chi moriva
ridendo e chi rideva morendo, chi portava ampolle e chi beveva nel bicchiere degli
altri. Susanna gridava che non avrebbe mai ceduto il suo bel corpo bianco al cellario
e a Salvatore per un misero cuore di bue, Pilato girava per il refettorio come un'anima
in pena chiedendo acqua per le mani e fra Dolcino, con la piuma sul cappello, gliela
portava, poi si apriva la veste sghignazzando e mostrava le pudenda rosse di sangue,
mentre Caino si prendeva gabbo di lui abbracciando la bella Margherita da Trento: e
Dolcino si metteva a piangere e andava a posare il capo sulla spalla di Bernardo Gui
chiamandolo papa angelico, Ubertino lo consolava con un albero della vita, Michele
da Cesena con una borsa d'oro, le Marie lo cospargevano di unguenti e Adamo lo
convinceva ad addentare una mela appena colta.
E allora si aprirono le volte dell'Edificio e discese dal cielo Ruggiero Bacone
su di una macchina volante, unico homine regente. Poi David suonò la cetra, Salomè
danzò coi suoi sette veli e a ogni velo che cadeva suonava una delle sette trombe e
mostrava uno dei sette sigilli, sino a che rimase unicamente amicta sole. Tutti
dicevano che non si era mai vista una abbazia così gaia e Berengario alzava a
ciascuno la veste, uomini e donne, baciandoli sul podice. Ed ebbe inizio una danza,
Gesù vestito da maestro, Giovanni da custode, Pietro da reziario, Nembrotte da
cacciatore, Giuda da delatore, Adamo da giardiniere, Eva da tessitrice, Caino da
ladrone, Abele da pastore, Giacobbe da cursore, Zaccaria da sacerdote, David da re,
Jubal da citaredo, Giacomo da pescatore, Antioco da cuoco, Rebecca da acquaiolo,
Molessadon da stupido, Marta da serva, Erode da pazzo furioso, Tobia da medico,
Giuseppe da falegname, Noè da ubriaco, Isacco da contadino, Giobbe da uomo triste,
Daniele da giudice, Tamar da prostituta, Maria da padrona e ordinava ai servi di
portare altro vino perché quel dissennato di suo figlio non voleva trasformare l'acqua.
Fu allora che l'Abate dette in escandescenze perché, diceva, lui aveva
organizzato una così bella festa e nessuno gli donava nulla: e tutti fecero allora a gara
per portargli doni e tesori, un toro, una pecora, un leone, un cammello, un cervo, un
vitello, una giumenta, un carro solare, il mento di sant'Eobano, la coda di santa
Morimonda, l'utero di santa Arundalina, la nuca di santa Burgosina cesellata come
una coppa all'età di dodici anni, e una copia del Pentagonum Salomonis. Ma l'Abate
si mise a gridare che così facendo cercavano di distrarre la sua attenzione e di fatto
gli saccheggiavano la cripta del tesoro, in cui ora tutti ci trovavamo, e che era stato
sottratto un libro preziosissimo che parlava degli scorpioni e delle sette trombe, e
chiamava gli arcieri del re di Francia perché frugassero tutti i sospetti. E furono
trovati, con disdoro di tutti, un drappo multicolore addosso ad Agar, un sigillo d'oro

su Rachele, uno specchio d'argento in seno a Tecla, un sifone bibitorio sotto il
braccio di Beniamino, una coperta di seta tra le vesti di Giuditta, una lancia in mano
a Longino e la moglie di un altro tra le braccia di Abimelech. Ma il peggio accadde
quando trovarono un gallo nero sulla fanciulla, nera e bellissima come un gatto dello
stesso colore, e la chiamarono strega e pseudo apostolo, così che tutti si gettarono
addosso a lei per punirla. Il Battista la decapitò, Abele la scannò, Adamo la cacciò,
Nabuccodonosor le scrisse con una mano infuocata segni zodiacali sul seno, Elia la
rapì su un carro di fuoco, Noè la immerse nell'acqua, Lot la trasformò in una statua di
sale, Susanna la accusò di lussuria, Giuseppe la tradì con un'altra, Anania la ficcò in
una fornace, Sansone la incatenò, Paolo la flagellò, Pietro la crocifisse a testa in giù,
Stefano la lapidò, Lorenzo la bruciò sulla graticola, Bartolomeo la scuoiò, Giuda la
denunciò, il cellario la bruciò, e Pietro negava tutto. Poi tutti si lanciarono su quel
corpo buttandole addosso escrementi, petandole sul viso, orinandole sulla testa,
vomitandole sul seno, strappandole i capelli, colpendole le terga con fiaccole ardenti.
Il corpo della fanciulla, così bello e così dolce un tempo, ora stava scarnificandosi,
suddividendosi in frammenti che si disperdevano per le teche e per i reliquiari di
cristallo e d'oro della cripta. Ovvero, non era il corpo della fanciulla che andava a
popolar la cripta, erano i frammenti della cripta che vorticando via via si
componevano a formare il corpo della fanciulla, ormai cosa minerale, e poi di nuovo
si decomponevano disperdendosi, pulviscolo sacro di segmenti accumulati da una
forsennata empietà. Era ora come se un solo corpo immenso si fosse nel corso dei
millenni dissolto nelle sue parti e queste parti si fossero disposte a occupare tutta la
cripta, più rifulgente ma non dissimile dall'ossario dei monaci defunti, e come se la
forma sostanziale del corpo stesso dell'uomo, capolavoro della creazione, si fosse
frammentata in forme accidentali plurime e separate, diventando così immagine del
proprio contrario, forma non più ideale ma terrena, di polvere e schegge puteolenti,
capaci solo di significare morte e distruzione...
Non ritrovavo ora più i personaggi del convito, e i doni che avevano recato, era
come se tutti gli ospiti del simposio ora fossero nella cripta ciascuno mummificato in
un proprio detrito, ciascuno diafana sineddoche di se stesso, Rachele come un osso,
Daniele come un dente, Sansone come una mascella, Gesù come un brandello di
veste porporina. Come se alla fine del convito, trasformatasi la festa nel massacro
della fanciulla, questo fosse diventato il massacro universale e qui ne vedessi il
risultato finale, i corpi (che dico? l'intero corpo terrestre e sublunare di quei
commensali famelici e assetati) trasformati in un unico corpo morto, lacerato e
tormentato come il corpo di Dolcino dopo il supplizio, trasformato in un immondo e
risplendente tesoro, disteso in tutta la sua superficie come la pelle di un animale
scuoiato e appeso, che però contenesse ancora pietrificati, con le cuoia, le viscere e
gli organi tutti, e i tratti stessi del volto. La pelle con ciascuna delle sue pieghe, rughe
e cicatrici, coi suoi piani vellutati, con la foresta dei peli, della cute, del petto, e delle
pudenda, diventate un sontuoso damasco, e i seni, le unghie, le formazioni cornee
sotto il tallone, le filamenta delle ciglia, la materia acquosa degli occhi, la polpa delle
labbra, la spina sottile della schiena, l'architettura delle ossa, tutto ridotto a farina
sabbiosa, senza che nulla avesse però perso la propria figura e disposizione reciproca,

le gambe svuotate e flosce come un calzare, la loro carne disposta a lato come una
pianeta con tutti gli arabeschi vermigli delle vene, l'ammasso cesellato delle viscere,
l'intenso e mucoso rubino del cuore, la teoria perlacea dei denti tutti uguali disposti a
collana, con la lingua quale pendaglio rosa e azzurro, le dita allineate come ceri, il
sigillo dell'ombelico a riannodare le fila del disteso tappeto del ventre... Da ogni
parte, nella cripta, ora mi sogghignava, mi sussurrava, mi invitava alla morte questo
macrocorpo suddiviso in teche e reliquiari e tuttavia ricostruito nella sua vasta e
irragionevole totalità, ed era lo stesso corpo che nella cena mangiava e
caprioleggiava osceno e qui mi appariva invece ormai fissato nella intangibilità della
sua rovina sorda e cieca. E Ubertino, afferrandomi per il braccio, sino a piantarmi le
unghie nella carne, mi sussurrava: “Vedi, è la stessa cosa, quello che prima trionfava
nella sua follia e che si dilettava del suo gioco, ora è qui, punito e premiato, liberato
dalla seduzione delle passioni, irrigidito dall'eternità, consegnato al gelo eterno che lo
conservi e lo purifichi, sottratto alla corruzione attraverso il trionfo della corruzione,
perché nulla potrà più ridurre in polvere ciò che è già polvere e sostanza minerale,
mors est quies viatoris, finis est omnis laboris...”
Ma di colpo entrò nella cripta Salvatore, fiammeggiante come un diavolaccio,
e gridò: “Stupido! Non vedi che questa è la grande bestia liotarda del libro di Job? Di
cosa hai paura padroncino mio? Ecco il casio in pastelletto!” E improvvisamente la
cripta si illuminò di bagliori rossastri ed era di nuovo la cucina, ma più che una
cucina era l'interno di un gran ventre, mucoso e viscido, e al centro una bestia nera
come un corvo e con mille mani, incatenata a una gran graticola, che allungava quei
suoi arti a prendere tutti quelli che gli stavan d'intorno, e come il villano quando ha
sete spreme il grappolo dell'uva, così quel bestione stringeva chi aveva catturato in
tal modo che li rompeva tutti con le mani, a chi le gambe, a chi il capo, facendone
poi una grande scorpacciata, ruttando un fuoco che pareva più puteolente dello zolfo.
Ma, mistero mirabilissimo, quella scena non mi incuteva più spavento e mi
sorprendevo a guardare con familiarità quel “buon diavolo” (così pensai) che al
postutto non era altro che Salvatore, perché ora del corpo umano mortale, dei suoi
patimenti e della sua corruzione, sapevo tutto e non temevo più nulla. Infatti in quella
luce di fiamma, che ora pareva gentile e conviviale, rividi tutti gli ospiti della cena,
ormai restituiti alla loro figura, che cantavano affermando che di nuovo tutto
ricominciava, e tra loro la fanciulla, integra e bellissima, che mi diceva: “Non è nulla,
non è nulla, vedrai che poi ritorno più bella di prima, lascia che vada solo un
momento a bruciare sul rogo, poi ci rivedremo qui dentro!” E mi mostrava, Dio mi
perdoni, la sua vulva, nella quale entrai e mi trovai in una caverna bellissima, che
sembrava la valle amena dell'età dell'oro, rorida di acque e frutti e alberi su cui
crescevano i casii in pastelletto. E tutti stavano ringraziando l'Abate per la bella festa,
e gli manifestavano il loro affetto e buonumore prendendolo a spintoni, a calci,
strappandogli la veste, stendendolo a terra, colpendogli la verga con le verghe,
mentre egli rideva e pregava di non fargli più il solletico. E a cavallo di cavalli che
lanciavano nuvole di zolfo dalle nari entrarono i frati di povera vita che portavano
alla cintola borse piene d'oro con le quali convertivano i lupi in agnelli e gli agnelli in
lupi e li coronavano imperatori col beneplacito dell'assemblea del popolo che

inneggiava all'infinita onnipotenza di Dio.”Ut cachinnis dissolvatur, torqueatur
rictibus!” gridava Gesù agitando la corona di spine. Entrò papa Giovanni imprecando
alla confusione e dicendo: “Di questo passo non so dove andremo a finire!” Ma tutti
lo deridevano e, l'Abate in testa, uscirono coi porci a cercar tartufi nella foresta. Io
stavo per seguirli, quando vidi in un angolo Guglielmo che usciva dal labirinto, e
aveva in mano il magnete che lo trascinava velocemente verso settentrione.”Non
lasciatemi maestro!” gridai.”Voglio vedere anch'io cosa c'è nel finis Africae!”
“L'hai già visto!” mi rispose Guglielmo ormai lontano. E mi svegliai mentre
terminavano in chiesa le ultime parole del canto funebre:
Lacrimosa dies illa
qua resurget ex favilla
iudicando homo reus:
huic ergo parce deus!
Pie Iesu domine
dona eis requiem.

Segno che la mia visione, se non era durata, fulminea come tutte le visioni, la
durata di un amen, era durata poco meno di un Dies irae.

Sesto giorno

Dopo terza
Dove Guglielmo spiega ad Adso il suo sogno

Uscii frastornato dal portale principale e mi trovai davanti a una piccola folla.
Erano i francescani che partivano, e Guglielmo era sceso a salutarli.
Mi unii agli addii, agli abbracci fraterni. Poi chiesi a Guglielmo quando
sarebbero partiti gli altri, coi prigionieri. Mi disse che erano già partiti mezz'ora
prima, mentre noi eravamo nel tesoro, forse, pensai, mentre io già stavo sognando.
Ne fui costernato per un attimo, poi mi ripresi. Meglio così. Non avrei potuto
sopportare la visione dei condannati (dico il povero sciagurato cellario, Salvatore... e
certo dico anche la fanciulla), trascinati lontano e per sempre. E poi ero ancora tanto
turbato dal mio sogno che gli stessi miei sentimenti si erano come raggelati.
Mentre la carovana dei minoriti si avviava alla porta di uscita dalla cinta,
Guglielmo e io rimanemmo davanti alla chiesa, entrambi melanconici, se pur per
diverse ragioni. Poi decisi di raccontare il sogno al mio maestro. Per quanto la
visione fosse stata multiforme e illogica, la ricordavo con straordinaria lucidità,
immagine per immagine, gesto per gesto, parola per parola. E così la raccontai, senza
trascurare nulla, perché sapevo che i sogni sono sovente messaggi misteriosi in cui le
persone dotte possono leggere chiarissime profezie.
Guglielmo mi ascoltò in silenzio, poi mi chiese: “Tu sai cosa hai sognato?”
“Quello che vi ho detto...” risposi sconcertato.
“Certo, ho capito. Ma tu sai che in gran parte quello che tu mi hai raccontato è
già stato scritto? Tu hai inserito persone e avvenimenti di questi giorni in un quadro
che conoscevi già, perché la trama del sogno l'hai già letta da qualche parte, o te
l'hanno raccontata da fanciullo, a scuola, in convento. E' la Coena Cypriani.”
Restai perplesso per un istante. Poi ricordai. Era vero! Forse mi ero scordato il
titolo, ma quale monaco adulto o monacello irrequieto non ha sorriso o riso sulle
varie visioni, in prosa o in rima, di questa storia che appartiene alla tradizione del rito
pasquale e dei ioca monachorum? Proibita o vituperata dai più austeri tra i maestri
dei novizi, non c'è tuttavia convento in cui i monaci non se la siano sussurrata a voce,
variamente riassunta e riaggiustata, mentre taluni piamente la trascrivevano,
asserendo che sotto il velo della giocondità essa nascondeva segreti insegnamenti
morali; e altri ne incoraggiavano la diffusione perché, dicevano, attraverso il gioco i
giovani potevano più facilmente ritenere a memoria gli episodi della storia sacra. Ne
era stata scritta una versione in versi per il pontefice Giovanni VIII, con la dedica:
“Ludere me libuit, ludentem, papa Johannes, accipe. Ridere, si placet, ipse potes.” E
si diceva che lo stesso Carlo il Calvo ne avesse messo in scena, a modo di
giocosissimo mistero sacro, una versione rimata per divertire a cena i suoi dignitari:

Ridens cadit Gaudericus
Zacharias admiratur,
supinus in lectulum
docet Anastasius...

E quanti rimbrotti mi era accaduto di ricevere dai maestri, quando coi miei
compagni ce ne recitavamo dei brani. Ricordavo di un vecchio monaco di Melk che
diceva che un uomo virtuoso come Cipriano non aveva potuto scrivere una cosa così
indecente, una simile e sacrilega parodia delle scritture, più degna di un infedele e di
un buffone che non di un santo martire... Da anni avevo dimenticato quei giochi
infantili. Come mai quel giorno la Coena era riapparsa così vivida nel mio sogno?
Avevo sempre pensato che i sogni fossero messaggi divini, o che al massimo fossero
assurdi balbettamenti della memoria addormentata intorno a cose avvenute durante il
giorno. Mi avvedevo ora che si possono sognare anche dei libri, e dunque si possono
sognare dei sogni.
“Vorrei essere Artemidoro per interpretare rettamente il tuo sogno,” disse
Guglielmo.”Ma mi pare che anche senza la sapienza di Artemidoro sia facile capire
quello che è successo. Tu hai vissuto in questi giorni, mio povero ragazzo, una serie
di avvenimenti in cui ogni retta regola sembra essersi sciolta. E stamane è riaffiorato
alla tua mente addormentata il ricordo di una specie di commedia in cui, sia pure
forse con altri intenti, il mondo si poneva a testa in giù. Vi hai inserito i tuoi ricordi
più recenti, le tue ansie, i tuoi timori. Sei partito dai marginalia di Adelmo per
rivivere un gran carnevale in cui tutto sembra andare per il verso sbagliato, e tuttavia,
come nella Coena, ciascuno fa quello che ha veramente fatto nella vita. E alla fine ti
sei chiesto, nel sogno, quale sia il mondo sbagliato, e cosa voglia dire procedere a
testa in giù. Il tuo sogno non sapeva più dove fosse l'alto e dove il basso, dove la
morte e dove la vita. Il tuo sogno ha dubitato degli insegnamenti che hai ricevuto.”
“Non io,” dissi virtuosamente,”bensì il mio sogno. Ma allora i sogni non sono
messaggi divini, sono vaneggiamenti diabolici, e non contengono nessuna verità!”
“Non lo so, Adso,” disse Guglielmo.”Abbiamo già tante verità nelle mani che
il giorno che arrivasse anche qualcuno a pretender di cavare una verità dai nostri
sogni, allora sarebbero davvero prossimi i tempi dell'Anticristo. E tuttavia, più penso
al tuo sogno, più lo trovo rivelatore. Forse non per te, ma per me. Scusami se mi
impadronisco dei tuoi sogni per sviluppare le mie ipotesi, lo so, è una cosa vile, non
si dovrebbe fare... Ma credo che la tua anima addormentata abbia capito più cose di
quante non ne abbia capito io in sei giorni, e da sveglio...”
“Davvero?”
“Davvero. O forse no. Trovo il tuo sogno rivelatore perché coincide con una
delle mie ipotesi. Ma mi hai dato un grande aiuto. Grazie.”
“Ma cosa c'era nel mio sogno che vi interessa tanto? Era senza senso, come
tutti i sogni!”
“Aveva un altro senso, come tutti i sogni, e le visioni. Va letto allegoricamente
o anagogicamente...”
“Come le scritture!?”
“Un sogno è una scrittura, e molte scritture non sono altro che sogni.”

Sesto giorno

Sesta
Dove si ricostruisce la storia dei bibliotecari e si ha
qualche notizia in più sul libro misterioso

Guglielmo volle risalire nello scriptorium, da cui era appena disceso. Chiese a
Bencio di consultare il catalogo, e lo sfogliò rapidamente.”Deve essere da queste
parti,” diceva,”l'avevo proprio visto un'ora fa...” Si arrestò su una pagina.”Ecco,”
disse, “leggi questo titolo.”
Sotto una sola collocazione (finis Africae!) stava una serie di quattro titoli,
segno che si trattava di un solo volume che conteneva più testi. Lessi:
I. ar. de dictis cujusdam stulti
II. syr. libellus alchemicus aegypt.
III. Expositio Magistri Alcofribae de cena beati Cypriani Cartaginensis Episcopi
IV. Liber acephalus de stupris virginum et meretricum amoribus

“Di cosa si tratta?” chiesi.
“E' il nostro libro,” mi sussurrò Guglielmo.”Ecco perché il tuo sogno mi ha
suggerito qualcosa. Ora sono sicuro che è questo. E infatti...” sfogliava rapidamente
le pagine immediatamente precedenti e le seguenti,”infatti ecco i libri a cui pensavo,
tutti insieme. Ma non è questo che volevo controllare. Ascolta. Hai la tua tavoletta?
Bene, dobbiamo fare un calcolo, e cerca di ricordarti bene sia cosa ci ha detto
Alinardo l'altro giorno sia quello che abbiamo udito stamane da Nicola. Ora, Nicola
ci ha detto che lui è arrivato qui circa trent'anni fa e Abbone era già stato nominato
abate. Prima era abate Paolo da Rimini. Giusto? Diciamo che questo avvicendamento
avviene intorno al 1290, anno più, anno meno, non importa. Poi Nicola ci ha detto
che, quando lui è arrivato, Roberto da Bobbio era già bibliotecario. Va bene? Muore
dopo, e il posto viene dato a Malachia, diciamo all'inizio di questo secolo. Scrivi. C'è
però un periodo precedente alla venuta di Nicola, in cui Paolo da Rimini è
bibliotecario. Da quando lo era? Non ce lo hanno detto, potremmo esaminare i
registri dell'abbazia, ma immagino che siano presso l'Abate, e per il momento non
vorrei chiederglielo. Facciamo l'ipotesi che Paolo sia stato eletto bibliotecario
sessant'anni fa, scrivi. Perché Alinardo si duole del fatto che, circa cinquant'anni fa,
dovesse toccare a lui il posto di bibliotecario, e invece fu dato a un altro? Alludeva a
Paolo da Rimini?”
“Oppure a Roberto da Bobbio!” dissi.
“Parrebbe. Ma ora guarda questo catalogo. Sai che i titoli sono registrati, ce lo
ha detto Malachia il primo giorno, nell'ordine delle acquisizioni. E chi li scrive su
questo registro? Il bibliotecario. Quindi, a seconda del mutamento di calligrafia su
queste pagine, possiamo stabilire la successione dei bibliotecari. Ora guardiamo il

catalogo dal fondo, l'ultima calligrafia è quella di Malachia, molto gotica, la vedi. E
riempie poche pagine. L'abbazia non ha acquistato molti libri in questi ultimi
trent'anni. Poi inizia una serie di pagine scritta con una calligrafia tremolante, ci
leggo chiaramente la firma di Roberto da Bobbio, malato. Anche qui sono poche
pagine, Roberto rimane in carica probabilmente non molto. Ed ecco cosa troviamo
ora: pagine e pagine di un'altra calligrafia, dritta e sicura, una serie di acquisizioni
(tra cui il gruppo di libri che esaminavo poco fa) veramente impressionante. Quanto
deve aver lavorato Paolo da Rimini! Troppo, se pensi che Nicola ci ha detto che
divenne abate in giovanissima età. Ma poniamo che in pochi anni questo lettore
vorace abbia arricchito l'abbazia di tanti libri... Non ci è stato detto che veniva
chiamato Abbas agraphicus a causa di quello strano difetto, o malattia, per cui non
riusciva a scrivere? E allora chi scriveva qui? Io direi il suo aiuto bibliotecario. Ma se
per caso questo aiuto bibliotecario fosse poi stato nominato bibliotecario, ecco che
avrebbe continuato a scrivere lui, e avremmo capito perché ci sono qui tante pagine
stilate con la stessa calligrafia. Allora avremmo, tra Paolo e Roberto, un altro
bibliotecario, eletto circa cinquant'anni fa, che è il misterioso concorrente di
Alinardo, il quale sperava di succedere lui, più anziano, a Paolo. Poi costui scompare
e in qualche modo, contro le aspettative di Alinardo e di altri, al suo posto viene
eletto Malachia.”
“Ma perché siete così sicuro che questa sia la scansione giusta? Anche
ammesso che questa calligrafia sia del bibliotecario senza nome, perché non
potrebbero essere invece di Paolo i titoli delle pagine ancora precedenti?”
“Perché tra queste acquisizioni sono registrate tutte le bolle e le decretali, che
hanno una data precisa. Voglio dire, se tu trovi qui, come trovi, la Firma cautela di
Bonifacio VII, datata 1296, sai che questo testo non è entrato prima di quell'anno, e
puoi pensare che non sia arrivato molto dopo. Con ciò, io ho come delle pietre miliari
disposte lungo gli anni, per cui se concedo che Paolo da Rimini diventi bibliotecario
nel 1265, e abate nel 1275, e trovo poi che la sua calligrafia, o quella di qualcun altro
che non è Roberto da Bobbio, dura dal 1265 al 1285, scopro una differenza di dieci
anni.”
Il mio maestro era veramente molto acuto.”Ma quali conclusioni traete da
questa scoperta?” chiesi allora.
“Nessuna,” mi rispose,”solo delle premesse.”
Poi si alzò e andò a parlare con Bencio. Costui stava bravamente al suo posto,
ma con aria pochissimo sicura. Era ancora al suo vecchio tavolo e non aveva ardito
prendere quello di Malachia presso il catalogo. Guglielmo lo abbordò con un certo
distacco. Non dimenticavamo la sgradevole scena della sera prima.
“Anche se sei diventato così potente, signor bibliotecario, vorrai dirmi una
cosa, spero. Quella mattina in cui Adelmo e gli altri discussero qui degli enigmi
arguti, e Berengario fece il primo accenno al finis Africae, qualcuno nominò la
Coena Cypriani?”
“Sì,” disse Bencio,”non te lo avevo detto? Prima che si parlasse degli enigmi
di Sinfosio fu proprio Venanzio ad accennare alla Coena e Malachia si adirò, dicendo

che era un'opera ignobile, e ricordando che l'Abate ne aveva proibita a tutti la
lettura...”
“L'Abate, eh?” disse Guglielmo.”Molto interessante. Grazie Bencio.”
“Aspettate,” disse Bencio,”vi voglio parlare.” Ci fece segno di seguirlo fuori
dallo scriptorium, sulla scala che scendeva alle cucine, in modo che gli altri non lo
sentissero. Gli tremavano le labbra.
“Ho paura Guglielmo,” disse.”Hanno ucciso anche Malachia. Ora io so troppe
cose. E poi sono inviso al gruppo degli italiani... Non vogliono più un bibliotecario
straniero... Io penso che gli altri siano stati eliminati proprio per questo... Io non vi ho
mai parlato dell'odio di Alinardo per Malachia, dei suoi rancori...”
“Chi è colui che gli ha sottratto il posto, anni fa?”
“Questo non lo so, egli ne parla sempre in modo vago, e poi è una storia
lontana. Debbono essere morti tutti. Ma il gruppo degli italiani intorno ad Alinardo
parla sovente... parlava sovente di Malachia come di un uomo di paglia, messo qui da
qualcun altro, con la complicità dell'Abate... Io senza rendermene conto... sono
entrato nel gioco opposto di due fazioni... L'ho capito solo stamane... L'Italia è una
terra di congiure, vi avvelenano i papi, immaginiamoci un povero ragazzo come me...
Ieri non l'avevo capito, credevo che tutto riguardasse quel libro, ma ora non ne sono
più sicuro, quello è stato il pretesto: avete visto che il libro è stato ritrovato e
Malachia è morto lo stesso... Io devo... voglio... vorrei fuggire. Cosa mi consigliate?”
“Di startene calmo. Adesso vuoi consigli, vero? Ma ieri sera sembravi il
padrone del mondo. Sciocco, se mi avessi aiutato ieri avremmo impedito quest'ultimo
delitto. Sei tu che hai dato a Malachia il libro che lo ha portato alla morte. Ma dimmi
almeno una cosa. Tu quel libro lo hai avuto tra le mani, lo hai toccato, lo hai letto? E
perché allora non sei morto?”
“Non lo so. Giuro, non l'ho toccato, ovvero l'ho toccato per prenderlo in
laboratorio, senza aprirlo, me lo sono nascosto sotto la tonaca e sono andato a
metterlo in cella sotto il pagliericcio. Sapevo che Malachia mi sorvegliava e sono
tornato immediatamente nello scriptorium. E dopo, quando Malachia mi ha offerto di
diventare suo aiuto, l'ho condotto nella mia cella e gli ho consegnato il libro. E'
tutto.”
“Non dirmi che non lo hai neppure aperto.”
“Sì, l'ho aperto, prima di nasconderlo, per assicurarmi che fosse veramente
quello che cercavate anche voi. Iniziava con un manoscritto arabo, poi uno che credo
in siriano, poi c'era un testo latino e infine uno in greco...”
Mi ricordai delle sigle che avevamo visto sul catalogo. I primi due titoli erano
indicati come ar' e syr'. Era il libro! Ma Guglielmo incalzava: “Dunque lo hai toccato
e non sei morto. Allora non si muore a toccarlo. E del testo greco cosa sai dirmi? Lo
hai guardato?”
“Pochissimo, abbastanza per capire che era senza titolo, iniziava come se ne
mancasse una parte...”
“Liber acephalus...” mormorò Guglielmo.
“...ho cercato di leggere la prima pagina, ma in verità io conosco il greco molto
male, avrei avuto bisogno di impiegarci più tempo. E infine fui incuriosito da un altro

particolare, proprio a proposito dei fogli in greco. Non li sfogliai del tutto perché non
ci riuscii. I fogli erano, come dire, intrisi di umidità, non si staccavano bene l'uno
dall'altro. E questo perché la pergamena era strana... più soffice delle altre
pergamene, il modo in cui la prima pagina era corrosa, e si sfaldava quasi, era...
insomma, strano.”
“Strano: l'espressione usata anche da Severino,” disse Guglielmo.
“La pergamena non sembrava pergamena... Sembrava stoffa, ma esile...”
continuava Bencio.
“Charta lintea, o pergamino de pano,” disse Guglielmo.”Non ne avevi mai
visto?”
“Ne ho sentito parlare, ma non credo di averne visto. Si dice sia molto cara, e
fragile. Per questo la si usa poco. La fanno gli arabi, vero?”
“Sono stati i primi. Ma la fanno anche qui in Italia, a Fabriano. E anche... Ma
sicuro, certo, sicuro!” A Guglielmo scintillavano gli occhi.”Che bella e interessante
rivelazione, bravo Bencio, ti ringrazio! Sì, immagino che qui in biblioteca la charta
lintea sia rara, perché non vi sono arrivati manoscritti molto recenti. E poi molti
temono che non sopravviva ai secoli come la pergamena, e forse è vero.
Immaginiamoci se qui volevano qualcosa che non fosse più perenne del bronzo...
Pergamino de pano, eh? bene, addio. E stai tranquillo. Tu non corri pericolo.”
“Davvero Guglielmo, me lo assicurate?”
“Te lo assicuro. Se stai al tuo posto. Hai già combinato troppi guai.”
Ci allontanammo dallo scriptorium lasciando Bencio, se non rasserenato, più
calmo.
“Stupido!” disse Guglielmo tra i denti mentre uscivamo fuori.”Potevamo già
avere risolto tutto se non ci si metteva di mezzo...”
Trovammo l'Abate nel refettorio. Guglielmo lo affrontò e gli chiese un
colloquio. Abbone non poté tergiversare e ci diede convegno, entro breve tempo,
nella sua casa.

Sesto giorno

Nona
Dove l'Abate si rifiuta di ascoltare Guglielmo, parla del
linguaggio delle gemme e manifesta il desiderio che non si
indaghi più su quelle tristi vicende

La casa dell'Abate era sopra il capitolo e dalla finestra della sala, grande e
sontuosa, in cui egli ci ricevette, si poteva vedere, nel giorno sereno e ventoso, oltre
il tetto della chiesa abbaziale, le forme dell'Edificio.
L'Abate, in piedi davanti a una finestra, lo stava appunto ammirando, e ce lo
indicò con un gesto solenne.
“Ammirevole rocca,” disse, “che riassume nelle sue proporzioni la regola
aurea che presiedette alla costruzione dell'arca. Stabilita su tre piani perché tre è il
numero della trinità, tre furono gli angeli che visitarono Abramo, i giorni che Giona
passò nel ventre del gran pesce, quelli che Gesù e Lazzaro trascorsero nel sepolcro; le
volte che Cristo chiese al Padre che il calice amaro si allontanasse da lui, quelle che
si appartò a pregare con gli apostoli. Tre volte lo rinnegò Pietro, e tre volte si
manifestò ai suoi dopo la resurrezione. Tre sono le virtù teologali, tre le lingue sacre,
tre le parti dell'anima, tre le classi di creature intellettuali, angeli, uomini e demoni,
tre le specie del suono, vox, flatus, pulsus, tre le epoche della storia umana, prima,
durante e dopo la legge.”
“Meraviglioso concento di rispondenze mistiche,” convenne Guglielmo.
“Ma anche la forma quadrata,” continuò l'Abate,”è ricca di insegnamenti
spirituali. Quattro sono i punti cardinali, le stagioni, gli elementi, e il caldo, il freddo,
l'umido e il secco, la nascita, la crescita, la maturità e la vecchiaia, e le specie celesti,
terrestri, aeree e acquatiche degli animali, i colori costitutivi dell'arcobaleno e il
numero degli anni che occorre per fare un bisestile.”
“Oh certo,” disse Guglielmo,”e tre più quattro dà sette, numero mistico quanto
altri mai, mentre tre moltiplicato per quattro fa dodici, come gli apostoli, e dodici per
dodici fa centoquarantaquattro, che è il numero degli eletti.” E a quest'ultima
manifestazione di mistica conoscenza del mondo iperuranio dei numeri, l'Abate non
ebbe più nulla da aggiungere. Il che diede modo a Guglielmo di venire in argomento.
“Dovremmo parlare degli ultimi fatti, su cui ho riflettuto a lungo,” disse.
L'Abate voltò le spalle alla finestra e fronteggiò Guglielmo con viso severo:
“Troppo a lungo, forse. Vi confesso frate Guglielmo che mi ero atteso di più da voi.
Da quando siete arrivato qui sono passati quasi sei giorni, quattro monaci sono morti,
oltre ad Adelmo, due sono stati arrestati dall'inquisizione - fu giustizia, certo, ma
avremmo potuto evitare questa vergogna se l'inquisitore non fosse stato costretto a
occuparsi dei delitti precedenti - e infine l'incontro di cui ero mediatore, e proprio a
causa di tutte queste scelleratezze, ha dato penosi risultati... Converrete che potevo

attendermi un diverso scioglimento di queste vicende quando vi ho pregato di
investigare sulla morte di Adelmo...”
Guglielmo tacque imbarazzato. Certo l'Abate aveva ragione. Ho detto all'inizio
di questo racconto che il mio maestro amava stupire gli altri con la prontezza delle
sue deduzioni, ed era logico che il suo orgoglio rimanesse ferito quando lo si
accusava, e neppure ingiustamente, di lentezza.
“E' vero,” ammise,”non ho soddisfatto le vostre attese, ma vi dirò il perché,
vostra sublimità. Questi delitti non derivano da una rissa o da qualche vendetta tra i
monaci, ma dipendono da fatti che traggono a loro volta origine dalla storia remota
dell'abbazia...”
L'Abate lo guardò con inquietudine: “Cosa intendete dire? Capisco anch'io che
la chiave non sta nella storia sventurata del cellario, che si è incrociata con un'altra.
Ma quell'altra, quell'altra che forse io conosco ma di cui non posso parlare... speravo
vi fosse risultata chiara, e che me ne avreste parlato voi...”
“Vostra sublimità pensa a qualche vicenda di cui ha appreso in confessione...”
L'Abate rivolse lo sguardo altrove, e Guglielmo continuò: “Se vostra magnificenza
vuole sapere se io sappia, senza saperlo dalla magnificenza vostra, se sono intercorsi
rapporti disonesti tra Berengario e Adelmo, e tra Berengario e Malachia, ebbene,
questo lo sanno tutti all'abbazia...”
L'Abate arrossì con violenza: “Non credo sia utile parlare di cose simili alla
presenza di questo novizio. E non credo, a incontro avvenuto, che voi abbiate più
bisogno di lui come scrivano. Esci ragazzo,” mi disse in tono d'imperio. Umiliato,
uscii. Ma, curioso com'ero, mi acquattai dietro alla porta della sala, che lasciai
socchiusa, in modo da poter seguire il dialogo.
Guglielmo riprese a parlare: “Allora, questi rapporti disonesti, se pure hanno
avuto luogo, hanno avuto scarso ufficio in questi dolorosi avvenimenti. La chiave è
un'altra, e pensavo che voi lo immaginaste. Tutto si svolge intorno al furto e al
possesso di un libro, che era nascosto in finis Africae, e che ora è tornato laggiù a
opera di Malachia, senza però, lo avete visto, che la sequenza dei crimini si sia
interrotta.”
Ci fu un lungo silenzio, poi l'Abate riprese a parlare con voce rotta e incerta,
come di persona sorpresa da inattese rivelazioni.”Non è possibile... Voi... Voi come
fate a sapere del finis Africae? Avete violato il mio interdetto e siete entrato nella
biblioteca?”
Guglielmo avrebbe dovuto dire la verità, e l'Abate si sarebbe adirato oltre
misura. Non voleva evidentemente mentire. Scelse di rispondere alla domanda con
un'altra domanda: “Non mi ha detto la magnificenza vostra durante il nostro primo
incontro, che un uomo come me, che aveva descritto così bene Brunello senza averlo
mai visto, non avrebbe avuto difficoltà a ragionare su luoghi a cui non poteva
accedere?”
“E' così dunque,” disse Abbone.”Ma perché pensate quello che pensate?”
“Come vi sia giunto, è lungo da raccontare. Ma è stata commessa una serie di
delitti per impedire a molti di scoprire qualcosa che non si voleva venisse scoperto.

Ora tutti quelli che sapevano qualcosa dei segreti della biblioteca, o per diritto o per
frode, sono morti. Rimane solo una persona, voi.”
“Volete insinuare... volete insinuare...” l'Abate parlava come qualcuno a cui si
stessero gonfiando le vene del collo.
“Non fraintendetemi,” disse Guglielmo, che probabilmente aveva anche
provato a insinuare,”dico che c'è qualcuno che sa e che vuole che nessun altro sappia.
Voi siete l'ultimo a sapere, voi potreste essere la prossima vittima. A meno che non
mi diciate cosa sapete su quel libro interdetto e, soprattutto, chi c'è nell'abbazia che
potrebbe saper quanto sapete voi, e forse più, sulla biblioteca.”
“Fa freddo qui,” disse l'Abate.”Usciamo.”
Io mi allontanai rapidamente dalla porta e li attesi al culmine della scala che
portava da basso. L'Abate mi vide e mi sorrise.
“Quante cose inquietanti deve avere udito questo monacello in questi giorni!
Suvvia ragazzo, non lasciarti troppo turbare. Mi pare che si siano immaginate più
trame di quante ve ne siano...”
Alzò una mano e lasciò che la luce del giorno illuminasse uno splendido anello
che recava all'anulare, insegna del suo potere. L'anello sfavillò in tutto il fulgore delle
sue pietre.
“Lo riconosci, vero?” mi disse.”Simbolo della mia autorità ma anche del mio
fardello. Non è un ornamento, è una splendida silloge della parola divina di cui sono
custode.” Toccò con le dita la pietra, ovvero il trionfo delle pietre variegate che
componevano quel mirabile capolavoro dell'arte umana e della natura.”Ecco
l'ametista,” disse, “che è specchio di umiltà e ci ricorda l'ingenuità e la dolcezza di
san Matteo; ecco il calcedonio, insegna di carità, simbolo della pietà di Giuseppe e di
san Giacomo maggiore; ecco il diaspro, che augura la fede, associato a san Pietro; e
la sardonica, segno di martirio, che ci ricorda san Bartolomeo; ecco lo zaffiro,
speranza e contemplazione, pietra di sant'Andrea e di san Paolo; e il berillo, sana
dottrina, scienza e longanimità, virtù proprie di san Tommaso... Come è splendido il
linguaggio delle gemme,” continuò assorto nella sua visione mistica,”che i lapidari
della tradizione han tradotto dal razionale di Aronne e dalla descrizione della
Gerusalemme celeste nel libro dell'apostolo. D'altra parte le mura di Sion erano
intessute degli stessi gioielli che ornavano il pettorale del fratello di Mosè, salvo il
carbonchio, l'agata e l'onice che, citati nell'Esodo, sono sostituiti nell'Apocalisse dal
calcedonio, dalla sardonica, dal crisopazio e dal giacinto.”
Guglielmo fece per aprire bocca, ma l'Abate lo tacque alzando una mano e
continuò il proprio discorso: “Ricordo un litaniale in cui ogni pietra era descritta e
rimata in onore della Vergine. Vi si parlava del suo anello di fidanzamento come di
un poema simbolico risplendente di verità superiori manifestate nel linguaggio
lapidario delle pietre che lo abbellivano. Diaspro per la fede, calcedonio per la carità,
smeraldo per la purezza, sardonica per la placidità della vita virginale, rubino per il
cuore sanguinante sul calvario, crisolito di cui lo scintillio multiforme ricorda la
meravigliosa varietà dei miracoli di Maria, giacinto per la carità, ametista, con la sua
mescolanza di rosa e azzurro, per l'amore di Dio... Ma nel castone erano incrostate
altre sostanze non meno eloquenti, come il cristallo che rinvia alla castità dell'anima

e del corpo, il ligurio, che rassomiglia all'ambra, simbolo di temperanza, e la pietra
magnetica che attira il ferro, così come la Vergine tocca le corde dei cuori penitenti
con l'archetto della sua bontà. Tutte sostanze che, come vedete, ornano sia pure in
minima e umilissima misura anche il mio gioiello.”
Muoveva l'anello e abbacinava i miei occhi con il suo sfavillio, come se
volesse stordirmi.”Meraviglioso linguaggio, vero? Per altri padri le pietre significano
altre cose ancora, per il papa Innocenzo III il rubino annuncia la calma e la pazienza
e la granata la carità. Per san Brunone l'acquamarina concentra la scienza teologica
nella virtù dei suoi purissimi bagliori. Il turchese significa gioia, la sardonica evoca i
serafini, il topazio i cherubini, il diaspro i troni, il crisolito le dominazioni, lo zaffiro
le virtù, l'onice le potenze, il berillo i principati, il rubino gli arcangeli e lo smeraldo
gli angeli. Il linguaggio delle gemme è multiforme, ciascuna esprime più verità, a
seconda del senso di lettura che si sceglie, a seconda del contesto in cui appaiono. E
chi decide quale sia il livello di interpretazione e quale il giusto contesto? Tu lo sai
ragazzo, te l'hanno insegnato: è l'autorità, il commentatore tra tutti più sicuro e più
investito di prestigio, e dunque di santità. Altrimenti come interpretare i segni
multiformi che il mondo pone sotto i nostri occhi di peccatori, come non incappare
negli equivoci in cui ci attrae il demonio? Bada, è singolare come il linguaggio delle
gemme sia inviso al diavolo, teste santa Ildegarda. La bestia immonda vede in esso
un messaggio che si illumina per sensi o livelli di sapienza diversi, ed egli vorrebbe
stravolgerlo perché egli, il nemico, avverte nello splendore delle pietre l'eco delle
meraviglie che aveva in suo possesso prima della caduta, e capisce che questi fulgori
sono prodotti dal fuoco, che è il suo tormento.” Mi porse l'anello da baciare, e io mi
inginocchiai. Mi accarezzò il capo.”E dunque tu, ragazzo, dimentica le cose senza
dubbio erronee che hai udito in questi giorni. Tu sei entrato nell'ordine più grande e
nobile tra tutti, di quest'ordine io sono un Abate, tu sei sotto la mia giurisdizione. E
dunque, odi il mio ordine: dimentica, e che le tue labbra si suggellino per sempre.
Giura.”
Commosso, soggiogato, avrei certo giurato. E tu, mio buon lettore, non potresti
ora leggere questa mia cronaca fedele. Ma a quel punto intervenne Guglielmo, e non
forse per impedirmi di giurare, ma per reazione istintiva, per fastidio, per
interrompere l'Abate, per spezzare quell'incantesimo che esso aveva certamente
creato.
“Cosa c'entra il ragazzo? Io vi ho posto una domanda, io vi ho avvertito di un
pericolo, io vi ho chiesto di dirmi un nome... Vorrete ora che baci anch'io l'anello e
che giuri di dimenticare quanto ho saputo o quanto sospetto?”
“Oh, voi...” disse melanconicamente l'Abate,”non mi attendo da un frate
mendicante che comprenda la bellezza delle nostre tradizioni, o che rispetti il riserbo,
i segreti, i misteri di carità... sì, di carità, e il senso dell'onore, e il voto del silenzio su
cui si regge la nostra grandezza... Voi mi avete parlato di una strana storia, di una
storia incredibile. Un libro interdetto, per cui si uccide a catena, qualcuno che sa
quello che solo io dovrei sapere... Fole, illazioni senza senso. Parlatene, se volete,
nessuno vi crederà. E se pure qualche elemento della vostra fantasiosa ricostruzione
fosse vero... ebbene, ora tutto ricade sotto il mio controllo e la mia responsabilità.

Controllerò, ne ho i mezzi, ne ho l'autorità. Ho fatto male sin dall'inizio a richiedere a
un estraneo, per quanto saggio, per quanto degno di confidenza, di indagare su cose
che sono soltanto di mia competenza. Ma voi lo avete capito, me lo avete detto, io
ritenevo all'inizio che si trattasse di una violazione del voto di castità, e volevo
(imprudente che fui) che qualcun altro mi dicesse quello che io avevo sentito dire in
confessione. Bene, ora me lo avete detto. Vi sono molto grato per quello che avete
fatto o avete tentato di fare. L'incontro delle legazioni è avvenuto, la vostra missione
quaggiù è terminata. Immagino vi si attenda con ansia alla corte imperiale, non ci si
priva a lungo di un uomo come voi. Vi do licenza di lasciare l'abbazia. Forse oggi è
tardi, non voglio che viaggiate dopo il tramonto, le strade sono insicure. Partirete
domattina, di buonora. Oh, non ringraziatemi, è stata una gioia avervi fratello tra i
fratelli e onorarvi della nostra ospitalità. Potrete ritirarvi col vostro novizio in modo
da preparare il bagaglio. Vi saluterò ancora domani all'alba. Grazie, di gran cuore.
Naturalmente, non occorre che continuiate a condurre le vostre investigazioni. Non
turbate ulteriormente i monaci. Andate pure.”
Era più di un congedo, era una cacciata. Guglielmo salutò e scendemmo le
scale.
“Che significa?” domandai. Non comprendevo più nulla.
“Prova a formulare una ipotesi. Dovresti avere imparato come si fa.”
“Se è così ho imparato che ne devo formulare almeno due, una in opposizione
all'altra, e tutte e due incredibili. Bene, allora...” Deglutii: fare ipotesi mi metteva a
disagio.”Prima ipotesi, l'Abate sapeva già tutto e immaginava che voi non avreste
scoperto nulla. Vi aveva incaricato dell'indagine prima, quando era morto Adelmo,
ma piano piano ha capito che la storia era molto più complessa, coinvolge in qualche
modo anche lui, e non vuole che voi mettiate a nudo questa trama. Seconda ipotesi,
l'Abate non ha mai sospettato di nulla (di cosa, poi, non so, perché non so a cosa voi
stiate ora pensando). Ma in ogni caso continuava a pensare che tutto fosse dovuto a
una lite tra... tra monaci sodomiti... Ora però voi gli avete aperto gli occhi, egli ha
capito di colpo qualcosa di terribile, ha pensato a un nome, ha una idea precisa sul
responsabile dei delitti. Ma a questo punto vuole risolvere la questione da solo e
vuole allontanarvi, per salvare l'onore dell'abbazia.”
“Buon lavoro. Incominci a ragionare bene. Ma già vedi che in entrambi i casi il
nostro Abate è preoccupato della buona reputazione del suo monastero. Assassino o
vittima designata che sia, non vuole che trapelino oltre queste montagne notizie
diffamatorie su questa santa comunità. Ammazzagli i monaci, ma non toccargli
l'onore di questa abbazia. Ah, per...” Guglielmo si stava ora adirando.”Quel bastardo
di un feudatario, quel pavone diventato celebre per aver fatto da becchino
all'Aquinate, quell'otre gonfiato che esiste solo perché porta un anello grosso come
un culo di bicchiere! Razza di superbo, razza di superbi voi tutti cluniacensi, peggio
dei principi, più baroni dei baroni!”
“Maestro...” azzardai, piccato, in tono di rimprovero.
“Taci tu, che sei della stessa pasta. Voi non siete dei semplici, né figli di
semplici. Se vi capita un contadino forse lo accogliete, ma ho visto ieri, non esitate a
consegnarlo al braccio secolare. Ma uno dei vostri no, bisogna coprire, Abbone è

capace di individuare lo sciagurato e di pugnalarlo nella cripta del tesoro, e
distribuirne i rognoni nei suoi reliquiari, purché l'onore dell'abbazia sia salvo... Un
francescano, un plebeo minorita che scopre la verminaia di questa santa casa? Eh no,
questo Abbone non può permetterselo a nessun costo. Grazie frate Guglielmo,
l'imperatore ha bisogno di voi, avete visto che bell'anello che ho, arrivederci. Ma
ormai la sfida non è solo tra me e Abbone, è tra me e tutta la vicenda, io non esco da
questa cinta prima di aver saputo. Vuole che io parta domattina? Bene, lui è il
padrone di casa, ma entro domattina io devo sapere. Devo.”
“Dovete? Chi ve lo impone, ormai?”
“Nessuno ci impone di sapere, Adso. Si deve, ecco tutto, anche a costo di
capire male.”
Ero ancora confuso e umiliato per le parole di Guglielmo contro il mio ordine
e i suoi abati. E tentai di giustificare in parte Abbone formulando una terza ipotesi,
arte in cui ero divenuto, mi pareva, abilissimo: “Non avete considerato una terza
possibilità, maestro,” dissi. “Abbiamo notato in questi giorni, e stamane ci è apparso
chiaro, dopo le confidenze di Nicola e le mormorazioni che abbiamo colto in chiesa,
che vi è un gruppo di monaci italiani che male sopportavano la sequenza dei
bibliotecari stranieri, che accusano l'Abate di non rispettare la tradizione e che, a
quanto ho capito, si nascondono dietro il vecchio Alinardo, spingendolo davanti a sé
come uno stendardo, per chiedere un diverso governo dell'abbazia. Queste cose le ho
capite bene, perché anche un novizio ha sentito nel suo monastero tante discussioni, e
allusioni, e complotti di questa natura. E allora forse l'Abate teme che le vostre
rivelazioni possano offrire un'arma ai suoi nemici, e vuole dirimere tutta la questione
con grande prudenza...”
“E' possibile. Ma rimane un otre gonfiato, e si farà ammazzare.”
“Ma voi cosa ne pensate delle mie congetture?”
“Te lo dirò più tardi.”
Eravamo nel chiostro. Il vento era sempre più rabbioso, la luce meno chiara,
anche se da poco era trascorsa nona. Il giorno si stava avvicinando al tramonto e ci
rimaneva ben poco tempo. A vespro certamente l'Abate avrebbe avvertito i monaci
che Guglielmo non aveva più alcun diritto di porre domande e di entrare dappertutto.
“E' tardi,” disse Guglielmo,”e quando si ha poco tempo, guai a perdere la
calma. Dobbiamo agire come se avessimo l'eternità davanti a noi. Ho un problema da
risolvere, come penetrare nel finis Africae, perché là dovrebbe esserci la risposta
finale. Poi dobbiamo salvare una persona, non ho ancora deciso quale. Infine
dovremmo attenderci qualcosa dalla parte delle stalle, che tu terrai d'occhio... Guarda
quanto movimento...”
Infatti lo spazio tra l'Edificio e il chiostro si era singolarmente animato. Un
novizio, poco prima, che proveniva dalla casa dell'Abate, era corso verso l'Edificio.
Ora ne usciva Nicola, che si dirigeva ai dormitori. In un angolo il gruppo della
mattinata, Pacifico, Aymaro e Pietro, stavano parlando fittamente con Alinardo,
come per convincerlo di qualcosa.
Poi parvero prendere una decisione. Aymaro sostenne Alinardo, ancora
riluttante, e si avviò con lui verso la residenza abbaziale. Stavano entrandovi, quando

dal dormitorio uscì Nicola, che conduceva Jorge nella stessa direzione. Vide i due
che entravano, sussurrò qualcosa a Jorge nell'orecchio, il vegliardo scosse il capo, e
proseguirono comunque verso il capitolo.
“L'Abate prende in pugno la situazione...” mormorò Guglielmo con
scetticismo. Dall'Edificio stavano uscendo altri monaci che avrebbero dovuto stare
nello scriptorium, seguiti subito dopo da Bencio, che ci venne incontro sempre più
preoccupato.
“C'è fermento nello scriptorium,” ci disse, “nessuno lavora, tutti parlano
fittamente tra di loro... Cosa accade?”
“Accade che le persone che sino a stamane parevano le più sospettabili sono
morte tutte. Sino a ieri tutti si guardavano da Berengario, sciocco e infido e lascivo,
poi dal cellario, eretico sospetto, infine da Malachia, così inviso a ciascuno... Ora non
sanno più da chi guardarsi, e hanno bisogno urgente di trovare un nemico, o un capro
espiatorio. E ciascuno sospetta dell'altro, alcuni hanno paura, come te, altri hanno
deciso di far paura a qualcun altro. Siete tutti troppo agitati. Adso, dai ogni tanto uno
sguardo alle stalle. Io vado a riposarmi.”
Avrei dovuto stupirmi: andarsi a riposare quando aveva poche ore ancora a
disposizione, non sembrava la risoluzione più saggia. Ma ormai conoscevo il mio
maestro. Quanto più il suo corpo era disteso, tanto più la sua mente era in
effervescenza.

Sesto giorno

Tra vespro e compieta
Dove in breve si racconta di lunghe ore di smarrimento

Mi riesce difficile raccontare quello che accadde nelle ore che seguirono, tra
vespro e compieta.
Guglielmo era assente. Io vagolavo intorno alle stalle ma senza notare nulla di
anormale. I cavallari stavano facendo rientrare le bestie, inquiete per il vento, ma per
il resto tutto era tranquillo.
Entrai in chiesa. Tutti erano già ai loro posti negli stalli, ma l'Abate notò
l'assenza di Jorge. Con un gesto ritardò l'inizio dell'ufficio. Chiamò Bencio perché
andasse a cercarlo. Bencio non c'era. Qualcuno fece osservare che stava
probabilmente disponendo lo scriptorium per la chiusura. L'Abate disse, seccato, che
si era stabilito che Bencio non chiudesse nulla perché non conosceva le regole.
Aymaro d'Alessandria si alzò dal suo posto: “Se la paternità vostra consente, vado io
a chiamarlo...”
“Nessuno ti ha chiesto nulla,” disse l'Abate bruscamente, e Aymaro tornò al
suo posto, non senza aver lanciato uno sguardo indefinibile a Pacifico da Tivoli.
L'Abate chiamò Nicola, che non c'era. Gli ricordarono che stava predisponendo la
cena ed egli ebbe un cenno di disappunto, come se gli spiacesse mostrare a tutti che
si trovava in uno stato di eccitazione.
“Voglio Jorge qui,” gridò,”cercatelo! Vai tu,” ordinò al maestro dei novizi.
Un altro gli fece notare che mancava anche Alinardo.”Lo so,” disse l'Abate,”è
infermo.” Mi trovavo vicino a Pietro da Sant'Albano e lo udii dire al suo vicino,
Gunzo da Nola, in un volgare dell'Italia centrale, che in parte capivo: “Lo credo bene.
Oggi quando è uscito dopo il colloquio il povero vecchio era sconvolto. Abbone si
comporta come la puttana di Avignone!”
I novizi erano smarriti, con la loro sensibilità di fanciulli ignari avvertivano
tuttavia la tensione che stava regnando nel coro, come l'avvertivo io. Passarono
alcuni lunghi momenti di silenzio e di imbarazzo. L'Abate ordinò di recitare alcuni
salmi, e ne indicò a caso tre, che non erano prescritti dalla regola per il vespro. Tutti
si guardarono l'un l'altro, poi presero a pregare a voce bassa. Tornò il maestro dei
novizi seguito da Bencio che raggiunse il suo posto a testa china. Jorge non era nello
scriptorium e non era nella sua cella. L'Abate ordinò che l'ufficio avesse inizio.
Alla fine, prima che tutti scendessero a cena, mi recai a chiamare Guglielmo.
Stava sdraiato sul suo giaciglio, vestito, immobile. Disse che non pensava che fosse
così tardi. Gli raccontai brevemente quanto era successo. Scosse il capo.

Sulla porta del refettorio vedemmo Nicola, che poche ore prima aveva
accompagnato Jorge. Guglielmo gli chiese se il vecchio era entrato subito dall'Abate.
Nicola disse che aveva dovuto attendere a lungo fuori della porta, perché nella sala
c'erano Alinardo e Aymaro d'Alessandria. Dopo Jorge era entrato, era rimasto dentro
qualche tempo e lui lo aveva atteso. Quindi era uscito e si era fatto accompagnare in
chiesa, un'ora prima di vespro, ancora deserta.
L'Abate ci scorse che parlavamo col cellario.”Frate Guglielmo,” ammonì,”state
ancora inquisendo?” Gli fece segno di accomodarsi alla sua tavola, come d'uso.
L'ospitalità benedettina è sacra.
La cena fu più silenziosa del solito, e mesta. L'Abate mangiava di malavoglia,
oppresso da foschi pensieri. Alla fine disse ai monaci di affrettarsi a compieta.
Alinardo e Jorge erano ancora assenti. I monaci si indicavano il posto vuoto
del cieco, sussurrando. Alla fine del rito l'Abate invitò tutti a recitare una speciale
preghiera per la salute di Jorge da Burgos. Non fu chiaro se parlava della salute
corporale o della salute eterna. Tutti compresero che una nuova sciagura stava per
sconvolgere quella comunità. Poi l'Abate ordinò a ciascuno di affrettarsi, con
maggior solerzia del solito, ai propri giacigli. Ordinò che nessuno, e calcò sulla
parola nessuno, restasse a circolare fuori del dormitorio. I novizi spauriti uscirono per
primi, il cappuccio sul volto, il capo chino, senza scambiarsi i motti, i colpi di
gomito, i piccoli sorrisi, i maliziosi e occulti sgambetti con cui erano soliti provocarsi
(perché il novizio, benché monacello, è pur sempre un fanciullo, e a poco valgono i
rimbrotti del suo maestro, che non può impedire che sovente essi da fanciulli si
comportino, come vuole la loro tenera età).
Quando uscirono gli adulti mi accodai, senza averne l'aria, al gruppo che ormai
si era caratterizzato ai miei occhi come quello degli”italiani”. Pacifico stava
mormorando ad Aymaro: “Credi che davvero Abbone non sappia dove è Jorge?” E
Aymaro rispondeva: “Potrebbe anche saperlo, e sapere che da dove è non tornerà mai
più. Forse il vecchio ha voluto troppo, e Abbone non vuole più lui...”
Mentre io e Guglielmo fingevamo di ritirarci nell'albergo dei pellegrini,
scorgemmo l'Abate che rientrava nell'Edificio per la porta del refettorio ancora
aperta. Guglielmo consigliò di attendere un poco, poi quando la spianata fu vuota
d'ogni presenza, mi invitò a seguirlo. Attraversammo rapidamente gli spazi vuoti ed
entrammo in chiesa.

Sesto giorno

Dopo compieta
Dove, quasi per caso, Guglielmo scopre il segreto
per entrare nel finis Africae

Ci appostammo, come due sicari, vicino all'ingresso, dietro a una colonna, da
cui si poteva osservare la cappella dei teschi.
“Abbone è andato a chiudere l'Edificio,” disse Guglielmo.”Quando avrà
sbarrato le porte dal di dentro non potrà che uscire dall'ossario.”
“E poi?”
“E poi vediamo cosa fa.”
Non potemmo sapere cosa facesse. Dopo un'ora non era ancora uscito. E'
andato nel finis Africae, dissi. Può darsi, rispose Guglielmo. Preparato a formulare
molte ipotesi aggiunsi: forse è uscito di nuovo dal refettorio ed è andato a cercar
Jorge. E Guglielmo: può darsi anche questo. Forse Jorge è già morto, immaginai
ancora. Forse è nell'Edificio e sta ammazzando l'Abate. Forse sono entrambi da
un'altra parte e qualcun altro li attende in un agguato. Cosa volevano gli”italiani”? e
perché Bencio era tanto spaventato? Non era forse una maschera che aveva posto sul
suo viso per ingannarci? Perché si era trattenuto nello scriptorium durante vespri, se
non sapeva né come chiudere né come uscire? Voleva tentare la via del labirinto?
“Tutto può darsi,” disse Guglielmo.”Ma una cosa sola si dà, o si è data, o si sta
dando. E infine la misericordia divina ci sta locupletando di una luminosa certezza.”
“Quale?” chiesi pieno di speranza.
“Che frate Guglielmo da Baskerville, il quale ha ormai l'impressione di aver
compreso tutto, non sa come entrare nel finis Africae. Alle stalle, Adso, alle stalle.”
“E se ci trova l'Abate?”
“Fingeremo di essere due spettri.”
Non mi parve una soluzione praticabile, ma tacqui. Guglielmo stava
diventando nervoso. Uscimmo dal portale settentrionale e passammo attraverso il
cimitero, mentre il vento sibilava con forza e chiesi al Signore di non far incontrare
due spettri a noi, ché di anime in pena, in quella notte, l'abbazia non aveva penuria.
Arrivammo alle stalle e sentimmo i cavalli sempre più inquieti per la furia degli
elementi. Il portone principale della costruzione aveva, ad altezza del petto di un
uomo, un'ampia griglia di metallo, da cui si poteva vedere l'interno. Intravvedemmo
nel buio le sagome dei cavalli, riconobbi Brunello perché era il primo a sinistra. Alla
sua destra il terzo animale della fila alzò il capo sentendo la nostra presenza e nitrì.
Sorrisi: “Tertius equi,” dissi.
“Cosa?” chiese Guglielmo.

“Niente, mi ricordavo del povero Salvatore. Voleva fare chissà quale magìa
con quel cavallo, e col suo latino lo designava come tertius equi. Che sarebbe la u.”
“La u?” chiese Guglielmo che aveva seguito il mio vaneggiamento senza porvi
molta attenzione.
“Sì, perché tertius equi vorrebbe dire non il terzo cavallo ma il terzo del
cavallo, e la terza lettera della parola cavallo è la u. Ma è una sciocchezza...”
Guglielmo mi guardò, e al buio mi parve di scorgergli il volto alterato: “Dio ti
benedica, Adso!” disse.”Ma certo, suppositio materialis, il discorso si assume de
dicto e non de re... Che stupido che sono!” Si stava dando una gran pacca sulla
fronte, a mano aperta, tanto che si udì uno schiocco, e credo si fosse fatto
male.”Ragazzo mio, è la seconda volta oggi che per bocca tua parla la saggezza,
prima in sogno e ora durante la veglia! Corri, corri nella tua cella a prendere il lume,
anzi tutti e due quelli che abbiamo nascosto. Non farti vedere, e raggiungimi subito
in chiesa! Non fare domande, vai!”
Andai senza far domande. Le lampade erano sotto il mio pagliericcio, colme di
olio, perché avevo già provveduto a nutrirle. Avevo l'acciarino nel saio. Con i due
preziosi strumenti al petto corsi alla chiesa.
Guglielmo era sotto il tripode e stava rileggendo la pergamena con gli appunti
di Venanzio.
“Adso” mi disse, “primum et septimum de quatuor non significa il primo e il
settimo dei quattro, ma del quattro, della parola quattro!” Non capivo ancora, poi
ebbi una illuminazione: “Super thronos viginti quatuor! La scritta! Il versetto! Le
parole che sono incise sopra lo specchio!”
“Andiamo!” disse Guglielmo,”forse possiamo ancora salvare una vita!”
“Di chi?” chiesi mentre egli stava già armeggiando intorno ai teschi e aprendo
il passaggio all'ossario.
“Di uno che non se lo merita,” disse. Ed eravamo già nel cunicolo sotterraneo,
i lumi accesi, verso la porta che conduceva alla cucina.
Ho già detto che a quel punto si spingeva una porta di legno e ci si ritrovava in
cucina dietro al camino, ai piedi della scala a chiocciola che immetteva nello
scriptorium. E proprio mentre spingevamo la porta, udimmo alla nostra sinistra dei
rumori sordi nel muro. Venivano dalla parete al fianco della porta, su cui terminava
la fila dei loculi coi teschi e le ossa. A quel punto, in luogo dell'ultimo loculo, vi era
un tratto di parete piena, di grandi e quadrati blocchi di pietra, con una vecchia lapide
al centro, che portava incisi sbiaditi monogrammi. I colpi venivano, pareva, da dietro
la lapide, oppure da sopra la lapide, parte dietro la parete, parte quasi sopra la nostra
testa.
Se un simile accadimento si fosse prodotto la prima notte avrei subito pensato
ai monaci morti. Ma ormai ero pronto ad attendermi di peggio dai monaci vivi.”Chi
sarà?” chiesi.
Guglielmo aprì la porta e uscì dietro al camino. I colpi, si udivano anche lungo
la parete che costeggiava la scala a chiocciola, come se qualcuno fosse prigioniero
nel muro, ovvero in quello spessore di parete (invero vasto) che si poteva presumere
consistesse tra il muro interno della cucina e l'esterno del torrione meridionale.

“C'è qualcuno chiuso qui dentro,” disse Guglielmo.”Mi ero sempre chiesto se
non vi fosse un altro accesso al finis Africae, in questo Edificio così pieno di
passaggi. Evidentemente c'è; dall'ossario, prima di salire in cucina, si apre un tratto di
parete e si sale per una scala parallela a questa, nascosta nel muro, fuoriuscendo
direttamente nella stanza murata.”
“Ma chi c'è ora dentro?”
“La seconda persona. Una è nel finis Africae, un'altra ha cercato di
raggiungerla, ma quella in alto deve avere bloccato il meccanismo che regola
entrambe le entrate. Così il visitatore è rimasto intrappolato. E deve agitarsi molto
perché, immagino, in quel budello non passerà molta aria.”
“E chi è? Salviamolo!”
“Chi sia lo vedremo tra poco. E quanto a salvarlo, lo si potrà fare solo
sbloccando il meccanismo dall'alto, perché da questa parte non conosciamo il
segreto. Quindi saliamo svelti.”
Così facemmo, salimmo allo scriptorium, e di lì al labirinto, e raggiungemmo
in breve il torrione meridionale. Dovetti per ben due volte arrestare il mio impeto,
perché il vento che quella sera penetrava dalle feritoie, creava correnti che,
insinuandosi in quei meati, percorrevano gemendo le stanze, alitando sui fogli sparsi
sui tavoli, e dovevo proteggere la fiamma con la mano.
Fummo in breve alla stanza dello specchio, ormai preparati al gioco
deformante che ci attendeva. Alzammo le lampade e illuminammo i versetti che
sovrastavano la cornice, super thronos viginti quatuor... Ormai il segreto era chiarito:
la parola quatuor ha sette lettere, occorreva agire sulla q e sulla r. Pensai, eccitato, di
farlo io: posai rapidamente la lampada sul tavolo al centro della stanza, compii il
gesto nervosamente, la fiamma andò a lambire la legatura di un libro che vi era
posato.
“Attento sciocco!” gridò Guglielmo, e con un soffio spense la fiamma.”Vuoi
mettere a fuoco la biblioteca?”
Mi scusai e feci per riaccendete il lume.”Non importa,” disse Guglielmo,”basta
il mio. Prendilo e fammi luce, perché la scritta è troppo alta e tu non ci arriveresti.
Facciamo presto.”
“E se ci fosse dentro qualcuno armato?” chiesi, mentre Guglielmo, quasi a
tastoni, cercava le lettere fatali, alzandosi in punta di piedi, alto come era, per toccare
il versetto apocalittico.
“Fai luce, per il demonio, e non temere, Dio è con noi!” mi rispose piuttosto
incoerentemente. Le sue dita stavano toccando la q di quatuor, e io che stavo qualche
passo indietro vedevo meglio di lui quanto stesse facendo. Ho già detto che le lettere
dei versetti sembravano intagliate o incise nel muro: evidentemente quelle della
parola quatuor erano costituite da sagome di metallo, dietro alle quali era incassato e
murato un prodigioso meccanismo. Perché, quando fu spinta in avanti, la q fece udire
come uno scatto secco, e lo stesso accadde quando Guglielmo agì sulla r. L'intera
cornice dello specchio ebbe come un sobbalzo, e la superficie vitrea scattò
all'indietro. Lo specchio era una porta, incardinata sul lato sinistro. Guglielmo inserì
la mano nell'apertura che si era creata tra il bordo destro e il muro, e tirò verso di sé.

Cigolando la porta si aprì verso di noi. Guglielmo si insinuò nell'apertura e io
scivolai dietro di lui, il lume alto sopra la testa.
Due ore dopo compieta, alla fine del sesto giorno, nel cuore della notte che
dava inizio al settimo giorno, eravamo penetrati nel finis Africae.

Settimo giorno

Settimo giorno

Notte
Dove, a riassumere le rivelazioni prodigiose di cui qui si
parla, il titolo dovrebbe essere lungo quanto il capitolo,
il che è contrario alle consuetudini

Ci trovammo sulla soglia di una stanza simile per forma alle altre tre stanze
cieche eptagonali, in cui dominava un forte odore di chiuso e di libri macerati
dall'umidità. Il lume che tenevo alto illuminò dapprima la volta, poi mossi il braccio
verso il basso, a destra e a sinistra, e la fiamma alitò vaghi chiarori sugli scaffali
lontani, lungo le pareti. Infine vedemmo al centro un tavolo, colmo di carte, e dietro
al tavolo, una figura seduta, che pareva attenderci immobile al buio, se pure era
ancora viva. Prima ancora che la luce illuminasse il suo volto, Guglielmo parlò.
“Felice notte, venerabile Jorge,” disse.”Ci attendevi?”
La lampada ora, avanzati noi di qualche passo, rischiarava il volto del vecchio,
che ci guardava come se vedesse.
“Sei tu, Guglielmo da Baskerville?” chiese.”Ti attendevo da oggi pomeriggio
prima di vespro, quando venni a rinchiudermi qui. Sapevo che saresti arrivato.”
“E l'Abate?” chiese Guglielmo.”E' lui che si agita nella scala segreta?” Jorge
ebbe un attimo di esitazione: “E' ancora vivo?” domandò.”Credevo che gli fosse già
mancata l'aria.”
“Prima che iniziamo a parlare,” disse Guglielmo,”vorrei salvarlo. Tu puoi
aprire da questa parte.”
“No,” disse Jorge con stanchezza,”non posso più. Il meccanismo si manovra
dal basso premendo sulla lapide, e qui sopra scatta una leva che apre una porta là in
fondo, dietro a quell'armadio,” e accennò alle sue spalle.”Potresti vedere accanto
all'armadio una ruota con dei contrappesi, che governa il meccanismo da quassù. Ma
quando da qui ho udito la ruota girare, segno che Abbone era entrato da sotto, ho
dato uno strappo alla corda che sostiene i pesi, e la corda si è spezzata. Ora il
passaggio è chiuso, da ambo le parti, e non potresti riannodare i fili di quel congegno.
L'Abate è morto.”
“Perché lo hai ucciso?”
“Oggi quando mi ha mandato a chiamare mi ha detto che grazie a te aveva
scoperto tutto. Non sapeva ancora cosa io avessi cercato di proteggere, non ha mai
compreso esattamente quali fossero i tesori, e i fini della biblioteca. Mi ha chiesto di
spiegargli ciò che non sapeva. Voleva che il finis Africae venisse aperto. Il gruppo
degli italiani gli aveva domandato di porre fine a quello che essi chiamano il mistero
alimentato da me e dai miei predecessori. Sono agitati dalla cupidigia di cose
nuove...”

“E tu devi avergli promesso che saresti venuto qui e avresti posto fine alla tua
vita come avevi posto fine a quella degli altri, in modo che l'onore dell'abbazia fosse
salvo e nessuno sapesse nulla. Poi gli hai indicato la strada per venire, più tardi, a
controllare. Invece lo attendevi, per uccidere lui. Non pensavi che potesse entrare
dallo specchio?”
“No, Abbone è piccolo di statura, non sarebbe stato capace di arrivare da solo
al versetto. Gli ho indicato questo passaggio, che io solo ancora conoscevo. E' quello
che ho usato io per tanti anni, perché era più semplice, al buio. Bastava arrivare alla
cappella, e poi seguire le ossa dei morti, sino alla fine del passaggio.”
“Così lo hai fatto venire qui sapendo che lo avresti ucciso...”
“Non potevo più fidarmi neppure di lui. Era spaventato. Era diventato celebre
perché a Fossanova era riuscito a far discendere un corpo lungo una scala a
chiocciola. Ingiusta gloria. Ora è morto perché non è più riuscito a far salire il suo.”
“Lo hai usato per quarant'anni. Quando ti sei accorto che stavi diventando
cieco e non avresti potuto continuare a controllare la biblioteca, hai lavorato
accortamente. Hai fatto eleggere abate un uomo di cui potevi fidarti, e hai fatto
nominare bibliotecario prima Roberto da Bobbio, che potevi istruire a tuo
piacimento, poi Malachia, che aveva bisogno del tuo aiuto e non faceva un passo
senza consultarsi con te. Per quarant'anni sei stato il padrone di questa abbazia. E'
questo che il gruppo degli italiani aveva capito, è questo che Alinardo ripeteva, ma
nessuno gli dava ascolto perché lo ritenevano ormai demente, vero? Però tu attendevi
ancora me, e non avresti potuto bloccare l'ingresso dello specchio, perché il
meccanismo è murato. Perché mi aspettavi, come facevi a essere sicuro che sarei
arrivato?” Guglielmo chiedeva, ma dal suo tono si capiva che egli indovinava già la
risposta, e la attendeva come un premio alla propria abilità.
“Sin dal primo giorno ho capito che tu avresti capito. Dalla tua voce, dal modo
in cui mi hai condotto a dibattere su ciò di cui non volevo si parlasse. Eri meglio
degli altri, ci saresti giunto comunque. Sai, basta pensare e ricostruire nella propria
mente i pensieri dell'altro. E poi ho sentito che facevi domande agli altri monaci, tutte
giuste. Ma non facevi mai domande sulla biblioteca, come se ormai ne conoscessi
ogni segreto. Una notte sono venuto a bussare alla tua cella, e tu non c'eri. Eri
certamente qui. Erano scomparse due lampade dalla cucina, l'ho sentito dire da un
servo. E infine, quando Severino è venuto a parlarti di un libro, l'altro giorno nel
nartece, sono stato sicuro che eri sulla mia stessa traccia.”
“Ma sei riuscito a sottrarmi il libro. Sei andato da Malachia, che sino ad allora
non aveva capito nulla. Agitato dalla sua gelosia, lo stolto continuava a essere
ossessionato dall'idea che Adelmo gli avesse rapito il suo adorato Berengario, che
ormai voleva carne più giovane della sua. Non capiva cosa c'entrasse Venanzio con
questa storia, e tu gli hai confuso ancora più le idee. Gli hai detto che Berengario
aveva avuto un rapporto con Severino, e che per compensarlo gli aveva dato un libro
del finis Africae. Non so esattamente cosa gli hai detto. Malachia è andato da
Severino, folle di gelosia, e lo ha ucciso. Poi non ha fatto in tempo a cercate il libro
che tu gli avevi descritto, perché è arrivato il cellario. E' andata così?”
“Più o meno.”

“Ma tu non volevi che Malachia morisse. Lui non aveva probabilmente mai
guardato i libri del finis Africae, si fidava di te, ubbidiva ai tuoi interdetti. Lui si
limitava a predisporre alla sera le erbe per spaventare gli eventuali curiosi. Gliele
forniva Severino. Per questo quel giorno Severino lasciò entrare Malachia
nell'ospedale, era la sua visita giornaliera per prelevare le erbe fresche, che lui
preparava ogni giorno, per ordine dell'Abate. Ho indovinato?”
“Hai indovinato. Non volevo che Malachia morisse. Gli dissi di ritrovare il
libro, in ogni modo, e di riporlo qui, senza aprirlo. Gli dissi che aveva il potere di
mille scorpioni. Ma per la prima volta il dissennato volle agire di propria iniziativa.
Non lo volevo morto, era un esecutore fedele. Ma non ripetermi cosa sai, lo so che
sai. Non voglio nutrire il tuo orgoglio, ci pensi già da te stesso. Ti ho udito stamane
nello scriptorium interrogare Bencio sulla Coena Cypriani. Eri vicinissimo alla
verità. Non so come tu abbia scoperto il segreto dello specchio, ma quando ho saputo
dall'Abate che tu gli avevi accennato al finis Africae ero sicuro che entro breve ci
saresti giunto. Per questo ti aspettavo. E ora cosa vuoi?”
“Voglio vedere,” disse Guglielmo,”l'ultimo manoscritto del volume rilegato
che raccoglie un testo arabo, uno siriano e una interpretazione o trascrizione della
Coena Cypriani. Voglio vedere quella copia in greco, fatta probabilmente da un
arabo, o da uno spagnolo, che tu hai trovato quando, aiuto di Paolo da Rimini, hai
ottenuto che ti mandassero nel tuo paese a raccogliere i più bei manoscritti delle
Apocalissi di Leon e Castiglia, un bottino che ti ha reso famoso e stimato qui
all'abbazia e ti ha fatto ottenere il posto di bibliotecario, mentre spettava ad Alinardo,
di dieci anni più vecchio di te. Voglio vedere quella copia greca scritta su carta di
panno, che allora era molto rara, e se ne fabbricava proprio a Silos, vicino a Burgos,
tua patria. Voglio vedere il libro che tu hai sottratto laggiù, dopo averlo letto, perché
non volevi che altri lo leggesse, e che hai nascosto qui, proteggendolo in modo
accorto, e che non hai distrutto perché un uomo come te non distrugge un libro, ma
soltanto lo custodisce e provvede a che nessuno lo tocchi. Voglio vedere il secondo
libro della Poetica di Aristotele, quello che tutti ritenevano perduto o mai scritto, e di
cui tu custodisci forse l'unica copia.”
“Quale magnifico bibliotecario saresti stato, Guglielmo,” disse Jorge, con un
tono insieme di ammirazione e rammarico.”Così sai proprio tutto. Vieni, credo ci sia
uno sgabello dalla tua parte del tavolo. Siedi, ecco il tuo premio.”
Guglielmo si sedette e posò il lume, che gli avevo passato, illuminando dal
basso il volto di Jorge. Il vecchio prese un volume che aveva davanti e glielo passò.
Io riconobbi la rilegatura, era quello che avevo aperto nell'ospedale, credendolo un
manoscritto arabo.
“Leggi, allora, sfoglia, Guglielmo,” disse Jorge.”Hai vinto.”
Guglielmo guardò il volume, ma non lo toccò. Trasse dal saio un paio di
guanti, non i suoi con la punta delle dita scoperte, ma quelli che indossava Severino
quando lo avevamo trovato morto. Aprì lentamente la rilegatura consunta e fragile. Io
mi avvicinai e mi chinai sopra la sua spalla. Jorge col suo udito finissimo udì il
rumore che facevo. Disse: “Ci sei anche tu, ragazzo? Lo farò vedere anche a te...
dopo.”

Guglielmo scorse rapidamente le prime pagine.”E' un manoscritto arabo sui
detti di qualche stolto, secondo il catalogo,” disse.”Di cosa tratta?”
“Oh, sciocche leggende degli infedeli, dove si ritiene che gli stolti abbiano dei
motti arguti che stupiscono anche i loro sacerdoti ed entusiasmano i loro califfi...”
“Il secondo è un manoscritto siriaco, ma secondo il catalogo traduce un libello
egiziano di alchimia. Come mai si trova raccolto qui?”
“E' un'opera egiziana del terzo secolo della nostra era. Coerente con l'opera che
segue, ma meno pericolosa. Nessuno porrebbe orecchio ai vaneggiamenti di un
alchimista africano. Attribuisce la creazione del mondo al riso divino...” Alzò il volto
e recitò, con la sua prodigiosa memoria di lettore che da ormai quarant'anni ripeteva
a se stesso cose lette quando aveva ancora il bene della vista: “Appena Dio rise
nacquero sette dèi che governarono il mondo, appena scoppiò a ridere apparve la
luce, alla seconda risata apparve l'acqua, e al settimo giorno che egli rideva apparve
l'anima... Follie. E anche lo scritto che viene dopo, di uno degli innumerevoli stupidi
che si misero a chiosare la Coena... Ma non sono questi che ti interessano.”
Guglielmo infatti aveva fatto passare rapidamente le pagine ed era arrivato al
testo greco. Vidi subito che i fogli erano di materia diversa e più molle, quasi
strappato il primo, con una parte del margine mangiato, cosparso di macchie pallide,
come di solito il tempo e l'umidità producono su altri libri. Guglielmo lesse le prime
righe, prima in greco, poi traducendo in latino e continuando poi in questa lingua, in
modo che anch'io potei apprendere come iniziava il libro fatale.
«Nel primo libro abbiamo trattato della tragedia e di come essa suscitando
pietà e paura produca la purificazione di tali sentimenti. Come avevamo promesso,
trattiamo ora della commedia (nonché della satira e del mimo) e di come suscitando
il piacere del ridicolo essa pervenga alla purificazione di tale passione. Di quanto tale
passione sia degna di considerazione abbiamo già detto nel libro sull'anima, in
quanto - solo tra tutti gli animali - l'uomo è capace di ridere. Definiremo dunque di
quale tipo di azioni sia mimesi la commedia, quindi esamineremo i modi in cui la
commedia suscita il riso, e questi modi sono i fatti e l'eloquio. Mostreremo come il
ridicolo dei fatti nasca dalla assimilazione del migliore al peggiore e viceversa, dal
sorprendere ingannando, dall'impossibile e dalla violazione delle leggi di natura,
dall'irrilevante e dall'inconseguente, dall'abbassamento dei personaggi, dall'uso delle
pantomime buffonesche e volgari, dalla disarmonia, dalla scelta delle cose meno
degne. Mostreremo quindi come il ridicolo dell'eloquio nasca dagli equivoci tra
parole simili per cose diverse e diverse per cose simili, dalla garrulità e dalla
ripetizione, dai giochi di parole, dai diminutivi, dagli errori di pronuncia e dai
barbarismi...»
Guglielmo traduceva a fatica, cercando le parole giuste, arrestandosi a tratti.
Traducendo sorrideva, come se riconoscesse cose che si attendeva di trovare. Lesse
ad alta voce la prima pagina, poi smise, come se non gli interessasse sapere altro, e
sfogliò in fretta le pagine seguenti: ma dopo alcuni fogli incontrò una resistenza,
perché presso il margine laterale superiore, e lungo il taglio, i fogli erano uniti l'uno
con l'altro, come accade quando - inumiditasi e deterioratasi - la materia cartacea

forma una sorta di glutine colloso. Jorge avvertì che il fruscio dei fogli smossi era
cessato, e incitò Guglielmo.
“Su, leggi, sfoglia. E' tuo, te lo sei meritato.”
Guglielmo rise, e pareva piuttosto divertito: “Allora non è vero che mi ritieni
così acuto, Jorge! Tu non lo vedi, ma ho i guanti. Con le dita così impacciate non
riesco a distaccare i fogli l'uno dall'altro. Dovrei procedere a mani nude, inumidirmi
le dita sulla lingua, come mi è accaduto di fare stamane leggendo nello scriptorium,
così che di colpo anche questo mistero mi fu chiaro, e dovrei seguitare a sfogliare
così, sino a che il veleno non mi sia passato in bocca in buona misura. Dico il veleno
che tu un giorno, tempo fa, hai sottratto al laboratorio di Severino, forse già allora
preoccupato perché avevi udito qualcuno nello scriptorium manifestare delle
curiosità, o sul finis Africae o sul libro perduto di Aristotele, o su entrambi. Credo
che tu abbia custodito l'ampolla a lungo, riservandoti di farne uso quando avessi
avvertito un pericolo. E lo hai avvertito giorni fa, quando da un lato Venanzio arrivò
troppo vicino al tema di questo libro, e Berengario, per leggerezza, per vanagloria,
per impressionare Adelmo, si rivelò meno segreto di quello che tu speravi. Allora sei
venuto e hai predisposto la tua trappola. Giusto in tempo perché qualche notte dopo
Venanzio penetrò qui, sottrasse il libro, lo sfogliò con ansia, con voracità quasi fisica.
Si sentì male entro breve, e corse a cercare aiuto in cucina. Dove morì. Sbaglio?”
“No, va avanti.”
“Il resto è semplice. Berengario trova il corpo di Venanzio in cucina, teme che
ne nasca una indagine, perché in fondo Venanzio era di notte nell'Edificio come
conseguenza della sua prima rivelazione ad Adelmo. Non sa come fare, si carica il
corpo in spalla e lo butta nell'orcio del sangue, pensando che tutti si convincessero
che era annegato.”
“E tu come sai che avvenne così?”
“Lo sai anche tu, ho visto come hai reagito quando trovarono un panno sporco
di sangue da Berengario. Col panno quello sconsiderato si era pulito le mani dopo
che aveva messo Venanzio nel sangue. Ma poiché era scomparso, Berengario non
poteva che essere scomparso col libro che ormai aveva incuriosito anche lui. E tu ti
attendevi che lo ritrovassero da qualche parte, non insanguinato, bensì avvelenato. Il
resto è chiaro. Severino ritrova il libro, perché Berengario era andato dapprima
nell'ospedale per leggerlo al riparo da occhi indiscreti. Malachia uccide Severino
istigato da te, e muore quando torna qui per sapere cosa ci fosse di tanto proibito
nell'oggetto che l'aveva fatto diventare assassino. Ecco che abbiamo una spiegazione
per tutti i cadaveri... Che stupido...”
“Chi?”
“Io. A causa di una frase di Alinardo mi ero convinto che la serie dei delitti
seguisse il ritmo delle sette trombe dell'Apocalisse. La grandine per Adelmo, ed era
un suicidio. Il sangue per Venanzio, ed era stata una idea bizzarra di Berengario;
l'acqua per Berengario stesso, ed era stato un fatto casuale; la terza parte del cielo per
Severino, e Malachia aveva colpito con la sfera armillare perché era l'unica cosa che
si era trovato sottomano. Infine gli scorpioni per Malachia... Perché gli hai detto che
il libro aveva la forza di mille scorpioni?”

“A causa tua. Alinardo mi aveva comunicato la sua idea, poi avevo udito da
qualcuno che anche tu l'avevi trovata persuasiva... Allora mi sono convinto che un
piano divino regolava queste scomparse di cui io non ero responsabile. E annunciai a
Malachia che se fosse stato curioso sarebbe perito secondo lo stesso piano divino,
come infatti è avvenuto.”
“E' così allora... Ho fabbricato uno schema falso per interpretare le mosse del
colpevole e il colpevole vi si è adeguato. Ed è proprio questo schema falso che mi ha
messo sulle tue tracce. Ai tempi nostri ciascuno è ossessionato dal libro di Giovanni,
ma tu mi parevi quello che maggiormente vi meditasse, e non tanto per le tue
speculazioni sull'Anticristo ma perché venivi dal paese che ha prodotto le Apocalissi
più splendide. Un giorno qualcuno mi ha detto che i codici più belli di questo libro,
in biblioteca, erano stati portati da te. Poi un giorno Alinardo vaneggiò di un suo
misterioso nemico che era stato a cercare libri a Silos (mi incuriosì il fatto che disse
che era tornato anzitempo nel regno delle tenebre: sul momento si poteva pensare che
volesse dire che era morto giovane, invece alludeva alla tua cecità). Silos è vicino a
Burgos, e stamane nel catalogo ho trovato una serie di acquisizioni che concernevano
tutte le apocalissi ispaniche, nel periodo in cui tu eri succeduto o stavi per succedere
a Paolo da Rimini. E in quel gruppo di acquisizioni vi era anche questo libro. Ma non
potevo essere sicuro di quanto avevo ricostruito, sino a che non appresi che il libro
rubato era in carta di panno. Allora mi ricordai di Silos, e fui sicuro. Naturalmente
mano a mano che prendeva forma l'idea di questo libro e del suo potere venefico, si
sfaldava l'idea dello schema apocalittico, eppure non riuscivo a capire come il libro e
la sequenza delle trombe portassero entrambi a te, e ho capito meglio la storia del
libro proprio in quanto, indirizzato dalla sequenza apocalittica, ero obbligato a
pensare a te, e alle tue discussioni sul riso. Tanto che questa sera, quando allo schema
apocalittico non credevo ormai più, insistetti per controllare le stalle, dove mi
attendevo lo squillo della sesta tromba, e proprio alle stalle, per puro caso, Adso mi
ha fornito la chiave per entrare nel finis Africae.”
“Non ti seguo,” disse Jorge.”Sei orgoglioso di mostrarmi come seguendo la tua
ragione sei giunto sino a me e però mi dimostri che ci sei arrivato seguendo una
ragione sbagliata. Cosa vuoi dirmi?”
“Nulla, a te. Sono sconcertato, ecco tutto. Ma non importa. Sono qui.”
“Il Signore suonava le sette trombe. E tu, sia pure nel tuo errore, hai udito una
eco confusa di quel suono.”
“Questo lo hai già detto nella predica di ieri sera. Cerchi di convincerti che
tutta questa storia abbia proceduto secondo un disegno divino per celare a te stesso il
fatto che sei un assassino.”
“Io non ho ucciso nessuno. Ciascuno è caduto seguendo il suo destino a causa
dei suoi peccati. Io sono stato solo uno strumento.”
“Ieri hai detto che anche Giuda fu uno strumento. Ciò non toglie che sia stato
dannato.”
“Accetto il rischio della dannazione. Il Signore mi assolverà, perché sa che ho
agito per la sua gloria. Il mio dovere era proteggere la biblioteca.”

“Ancora pochi momenti fa eri pronto a uccidere anche me, e anche questo
ragazzo...”
“Sei più sottile, ma non migliore degli altri.”
“E ora che accadrà, ora che ho sventato l'insidia?”
“Lo vedremo,” rispose Jorge.”Non voglio necessariamente la tua morte. Forse
riuscirò a convincerti. Ma dimmi prima, come hai indovinato che si trattava del
secondo libro di Aristotele?”
“Non mi sarebbero bastati certo i tuoi anatemi contro il riso, né il poco che ho
saputo sulla discussione che avesti con gli altri. Sono stato aiutato da alcuni appunti
lasciati da Venanzio. Non capivo a tutta prima cosa volessero dire. Ma c'erano alcuni
riferimenti a una pietra svergognata che rotola per la pianura, alle cicale che
canteranno da sotto la terra, ai venerandi fichi. Avevo già letto qualcosa del genere:
ho controllato in questi giorni. Sono esempi che Aristotele faceva già nel primo libro
della Poetica, e nella Retorica. Poi mi sono ricordato che Isidoro da Siviglia definisce
la commedia come qualcosa che racconta stupra virginum et amores meretricum...
Piano piano mi si è disegnato nella mente questo secondo libro come avrebbe dovuto
essere. Te lo potrei raccontare quasi tutto, senza leggere le pagine che dovrebbero
infettarmi. La commedia nasce nelle komai ovvero nei villaggi dei contadini, come
celebrazione giocosa dopo un pasto o una festa. Non racconta degli uomini famosi e
potenti, ma di esseri vili e ridicoli, non malvagi, e non termina con la morte dei
protagonisti. Raggiunge l'effetto di ridicolo mostrando, degli uomini comuni, i difetti
e i vizi. Qui Aristotele vede la disposizione al riso come una forza buona, che può
avere anche un valore conoscitivo, quando attraverso enigmi arguti e metafore
inattese, pur dicendoci le cose diverse da ciò che sono, come se mentisse, di fatto ci
obbliga a guardarle meglio, e ci fa dire: ecco le cose stavano proprio così, e io non lo
sapevo. La verità raggiunta attraverso la rappresentazione degli uomini, e del mondo,
peggiori di quello che sono o di quello che li crediamo, peggiori in ogni caso di come
i poemi eroici, le tragedie, le vite dei santi ce li hanno mostrati. E' così?”
“Abbastanza. L'hai ricostruito leggendo altri libri?”
“Su molti dei quali stava lavorando Venanzio. Credo che Venanzio fosse da
tempo alla ricerca di questo libro. Deve aver letto sul catalogo le indicazioni che ho
letto anch'io ed essersi convinto che quello era il libro che lui cercava. Ma non
sapeva come entrare nel finis Africae. Quando ha udito Berengario parlarne ad
Adelmo, allora si è lanciato come il cane sulla pista di una lepre.”
“E' stato così, me ne resi conto subito. Capii che era arrivato il momento che
avrei dovuto difendere la biblioteca coi denti...”
“E hai dato l'unguento. Devi aver fatto fatica... al buio.”
“Ormai vedono più le mie mani che i tuoi occhi. A Severino avevo sottratto
anche un pennello. E ho usato anch'io i guanti. E' stata una bella idea, vero? Ci hai
messo molto ad arrivarci...”
“Sì. Io pensavo a un congegno più complesso, a un dente avvelenato o a
qualcosa di simile. Devo dire che la tua soluzione era esemplare, la vittima si
avvelenava da sola, e proprio nella misura in cui voleva leggere...”

Mi resi conto, con un brivido, che in quel momento quei due uomini, schierati
per una lotta mortale, si ammiravano a vicenda, come se ciascuno avesse agito solo
per ottenere il plauso dell'altro. La mia mente fu attraversata dal pensiero che le arti
dispiegate da Berengario per sedurre Adelmo, e i gesti semplici e naturali con cui la
fanciulla aveva suscitato la mia passione e il mio desiderio, erano nulla, quanto ad
astuzia, e forsennata abilità nel conquistare l'altro, di fronte alla vicenda di seduzione
che si svolgeva sotto i miei occhi in quel momento, e che si era dipanata lungo sette
giorni, ciascuno dei due interlocutori dando, per così dire, misteriosi convegni
all'altro, ciascuno segretamente aspirando all'approvazione dell'altro, che temeva e
odiava.
“Ma ora dimmi,” stava dicendo Guglielmo,”perché? Perché hai voluto
proteggere questo libro più di tanti altri? Perché nascondevi, ma non a prezzo del
delitto, trattati di negromanzia, pagine in cui si bestemmiava, forse, il nome di Dio,
ma per queste pagine hai dannato i tuoi fratelli e hai dannato te stesso? Ci sono tanti
altri libri che parlano della commedia, tanti altri ancora che contengono l'elogio del
riso. Perché questo ti incuteva tanto spavento?”
“Perché era del Filosofo. Ogni libro di quell'uomo ha distrutto una parte della
sapienza che la cristianità aveva accumulato lungo i secoli. I padri avevano detto ciò
che occorreva sapere sulla potenza del Verbo, ed è bastato che Boezio commentasse
il Filosofo perché il mistero divino del Verbo si trasformasse nella parodia umana
delle categorie e del sillogismo. Il libro del Genesi dice quello che bisogna sapere
sulla composizione del cosmo, ed è bastato che si riscoprissero i libri fisici del
Filosofo, perché l'universo fosse ripensato in termini di materia sorda e viscida, e
perché l'arabo Averroè quasi convincesse tutti della eternità del mondo. Sapevamo
tutto sui nomi divini, e il domenicano seppellito da Abbone - sedotto dal Filosofo - li
ha rinominati seguendo i sentieri orgogliosi della ragione naturale. Così il cosmo, che
per l'Areopagita si manifestava a chi sapesse guardare in alto la cascata luminosa
della causa prima esemplare, è diventato una riserva di indizi terrestri dai quali si
risale per nominare una astratta efficienza. Prima guardavamo al cielo, degnando di
uno sguardo corrucciato la melma della materia, ora guardiamo alla terra, e crediamo
al cielo sulla testimonianza della terra. Ogni parola del Filosofo, su cui ormai giurano
anche i santi e i pontefici, ha capovolto l'immagine del mondo. Ma egli non era
giunto a capovolgere l'immagine di Dio. Se questo libro diventasse... fosse diventato
materia di aperta interpretazione, avremmo varcato l'ultimo limite.”
“Ma cosa ti ha spaventato in questo discorso sul riso? Non elimini il riso
eliminando questo libro.”
“No, certo. Il riso è la debolezza, la corruzione, l'insipidità della nostra carne.
E' il sollazzo per il contadino, la licenza per l'avvinazzato, anche la chiesa nella sua
saggezza ha concesso il momento della festa, del carnevale, della fiera, questa
polluzione diurna che scarica gli umori e trattiene da altri desideri e da altre
ambizioni... Ma così il riso rimane cosa vile, difesa per i semplici, mistero dissacrato
per la plebe. Lo diceva anche l'apostolo, piuttosto di bruciare, sposatevi. Piuttosto di
ribellarvi all'ordine voluto da Dio, ridete e dilettatevi delle vostre immonde parodie
dell'ordine, alla fine del pasto, dopo che avete vuotato le brocche e i fiaschi. Eleggete

il re degli stolti, perdetevi nella liturgia dell'asino e del maiale, giocate a
rappresentare i vostri saturnali a testa in giù... Ma qui, qui...” ora Jorge batteva il dito
sul tavolo, vicino al libro che Guglielmo teneva davanti,”qui si ribalta la funzione del
riso, la si eleva ad arte, le si aprono le porte del mondo dei dotti, se ne fa oggetto di
filosofia, e di perfida teologia... Tu hai visto ieri come i semplici possono concepire,
e mettere in atto, le più torbide eresie, disconoscendo e le leggi di Dio e le leggi della
natura. Ma la chiesa può sopportare l'eresia dei semplici, i quali si condannano da
soli, rovinati dalla loro ignoranza. La incolta dissennatezza di Dolcino e dei suoi pari
non porrà mai in crisi l'ordine divino. Predicherà violenza e morirà di violenza, non
lascerà traccia, si consumerà così come si consuma il carnevale, e non importa se
durante la festa si sarà prodotta in terra, e per breve tempo, l'epifania del mondo alla
rovescia. Basta che il gesto non si trasformi in disegno, che questo volgare non trovi
un latino che lo traduca. Il riso libera il villano dalla paura del diavolo, perché nella
festa degli stolti anche il diavolo appare povero e stolto, dunque controllabile. Ma
questo libro potrebbe insegnare che liberarsi della paura del diavolo è sapienza.
Quando ride, mentre il vino gli gorgoglia in gola, il villano si sente padrone, perché
ha capovolto i rapporti di signoria: ma questo libro potrebbe insegnare ai dotti gli
artifici arguti, e da quel momento illustri, con cui legittimare il capovolgimento.
Allora si trasformerebbe in operazione dell'intelletto quello che nel gesto irriflesso
del villano è ancora e fortunatamente operazione del ventre. Che il riso sia proprio
dell'uomo è segno del nostro limite di peccatori. Ma da questo libro quante menti
corrotte come la tua trarrebbero l'estremo sillogismo, per cui il riso è il fine
dell'uomo! Il riso distoglie, per alcuni istanti, il villano dalla paura. Ma la legge si
impone attraverso la paura, il cui nome vero è timor di Dio. E da questo libro
potrebbe partire la scintilla luciferina che appiccherebbe al mondo intero un nuovo
incendio: e il riso si disegnerebbe come l'arte nuova, ignota persino a Prometeo, per
annullare la paura. Al villano che ride, in quel momento, non importa di morire: ma
poi, cessata la sua licenza, la liturgia gli impone di nuovo, secondo il disegno divino,
la paura della morte. E da questo libro potrebbe nascere la nuova e distruttiva
aspirazione a distruggere la morte attraverso l'affrancamento dalla paura. E cosa
saremmo, noi creature peccatrici, senza la paura, forse il più provvido, e affettuoso
dei doni divini? Per secoli i dottori e i padri hanno secreto profumate essenze di santo
sapere per redimere, attraverso il pensiero di ciò che è alto, la miseria e la tentazione
di ciò che è basso. E questo libro, giustificando come miracolosa medicina la
commedia, e la satira e il mimo, che produrrebbero la purificazione dalle passioni
attraverso la rappresentazione del difetto, del vizio, della debolezza, indurrebbe i falsi
sapienti a tentar di redimere (con diabolico rovesciamento) l'alto attraverso
l'accettazione del basso. Da questo libro deriverebbe il pensiero che l'uomo può
volere sulla terra (come suggeriva il tuo Bacone a proposito della magìa naturale)
l'abbondanza stessa del paese di Cuccagna. Ma è questo che non dobbiamo e non
possiamo avere. Guarda i monacelli che si svergognano nella parodia buffonesca
della Coena Cypriani. Quale diabolica trasfigurazione della sacra scrittura! Eppure
nel farlo sanno che ciò è male. Ma il giorno che la parola del Filosofo giustificasse i
giochi marginali della immaginazione

sregolata, oh allora veramente ciò che stava a margine balzerebbe nel centro, e
del centro si perderebbe ogni traccia. Il popolo di Dio si trasformerebbe in una
assemblea di mostri eruttati dagli abissi della terra incognita, e in quel momento la
periferia della terra conosciuta diventerebbe il cuore dell'impero cristiano, gli
arimaspi sul trono di Pietro, i blemmi nei monasteri, i nani dal ventre grosso e dalla
testa immensa a guardia della biblioteca! I servi a dettare la legge, noi (ma anche tu,
allora) a ubbidire alla vacanza di ogni legge. Disse un filosofo greco (che il tuo
Aristotele qui cita, complice e immonda auctoritas) che si deve smantellare la serietà
degli avversari con il riso, e il riso avversare con la serietà. La prudenza dei nostri
padri ha fatto la sua scelta: se il riso è il diletto della plebe, la licenza della plebe
venga tenuta a freno e umiliata, e intimorita con la severità. E la plebe non ha armi
per affinare il suo riso sino a farlo diventare strumento contro la serietà dei pastori
che devono condurla alla vita eterna e sottrarla alle seduzioni del ventre, delle
pudenda, del cibo, dei suoi sordidi desideri. Ma se qualcuno un giorno, agitando le
parole del Filosofo, e quindi parlando da filosofo, portasse l'arte del riso a condizione
di arma sottile, se alla retorica della convinzione si sostituisse la retorica
dell'irrisione, se alla topica della paziente e salvifica costruzione delle immagini della
redenzione si sostituisse la topica dell'impaziente decostruzione e dello
stravolgimento di tutte le immagini più sante e venerabili - oh quel giorno anche tu e
tutta la tua sapienza, Guglielmo, ne sareste travolti!”
“Perché? Mi batterei, la mia arguzia contro l'arguzia altrui. Sarebbe un mondo
migliore di quello in cui il fuoco e il ferro rovente di Bernardo Gui umiliano il fuoco
e il ferro rovente di Dolcino.”
“Saresti preso ormai tu stesso nella trama del demonio. Combatteresti dall'altra
parte del campo dell'Armageddon, dove dovrà avvenire lo scontro finale. Ma per quel
giorno la chiesa deve saper imporre ancora una volta la regola del conflitto. Non ci fa
paura la bestemmia, perché anche nella maledizione di Dio riconosciamo l'immagine
stranita dell'ira di Geova che maledice gli angeli ribelli. Non ci fa paura la violenza di
chi uccide i pastori in nome di qualche fantasia di rinnovamento, perché è la stessa
violenza dei principi che cercarono di distruggere il popolo di Israele. Non ci fa paura
il rigore del donatista, la follia suicida del circoncellione, la lussuria del bogomilo,
l'orgogliosa purezza dell'albigese, il bisogno di sangue del flagellante, la vertigine del
male del fratello del libero spirito: li conosciamo tutti e conosciamo la radice dei loro
peccati che è la radice stessa della nostra santità. Non ci fanno paura e soprattutto
sappiamo come distruggerli, meglio, come lasciare che si distruggano da soli
portando protervamente allo zenit la volontà di morte che nasce dagli abissi stessi del
loro nadir. Anzi, vorrei dire, la loro presenza ci è preziosa, si iscrive nel disegno di
Dio, perché il loro peccato incita la nostra virtù, la loro bestemmia incoraggia il
nostro canto di lode, la loro sregolata penitenza regola il nostro gusto del sacrificio,
la loro empietà fa risplendere la nostra pietà, così come il principe delle tenebre è
stato necessario, con la sua ribellione e la sua disperazione, a far meglio rifulgere la
gloria di Dio, principio e fine di ogni speranza. Ma se un giorno - e non più come
eccezione plebea, ma come ascesi del dotto, consegnata alla testimonianza
indistruttibile della scrittura - si facesse accettabile, e apparisse nobile, e liberale, e

non più meccanica, l'arte dell'irrisione, se un giorno qualcuno potesse dire (ed essere
ascoltato): io rido dell'Incarnazione... Allora non avremmo armi per arrestare quella
bestemmia, perché essa chiamerebbe a raccolta le forze oscure della materia
corporale, quelle che si affermano nel peto e nel rutto, e il rutto e il peto si
arrogherebbero il diritto che è solo dello spirito, di spirare dove vuole!”
“Licurgo aveva fatto ereggere una statua al riso.”
“Lo hai letto sul libello di Clorizio, che tentò di assolvere i mimi dalla accusa
di empietà, che dice come un malato fu guarito da un medico che lo aveva aiutato a
ridere. Perché bisognava guarirlo, se Dio aveva stabilito che la sua giornata terrena
era giunta alla fine?”
“Non credo lo abbia guarito dal male. Gli ha insegnato a ridere del male.”
“Il male non si esorcizza. Si distrugge.”
“Col corpo del malato.”
“Se è necessario.”
“Tu sei il diavolo,” disse allora Guglielmo.
Jorge parve non capire. Se fosse stato veggente direi che avrebbe fissato il suo
interlocutore con sguardo attonito. “Io?” disse.
“Sì, ti hanno mentito. Il diavolo non è il principe della materia, il diavolo è
l'arroganza dello spirito, la fede senza sorriso, la verità che non viene mai presa dal
dubbio. Il diavolo è cupo perché sa dove va, e andando va sempre da dove è venuto.
Tu sei il diavolo e come il diavolo vivi nelle tenebre. Se volevi convincermi, non ci
sei riuscito. Io ti odio, Jorge, e se potessi ti condurrei giù, per il pianoro, nudo con
penne di volatili infilate nel buco del culo, e la faccia dipinta come un giocoliere e un
buffone, perché tutto il monastero ridesse di te, e non avesse più paura. Mi
piacerebbe cospargerti di miele e poi avvoltolarti nelle piume, portarti al guinzaglio
nelle fiere, per dire a tutti: costui vi annunciava la verità e vi diceva che la verità ha il
sapore della morte, e voi non credevate alla sua parola, bensì alla sua tetraggine. E
ora io vi dico che, nella infinita vertigine dei possibili, Dio vi consente anche di
immaginarvi un mondo in cui il presunto interprete della verità altro non sia che un
merlo goffo, che ripete parole apprese tanto tempo fa.”
“Tu sei peggio del diavolo, minorita,” disse allora Jorge.”Sei un giullare, come
il santo che vi ha partoriti. Sei come il tuo Francesco che de toto corpore fecerat
linguam, che teneva sermoni dando spettacoli come i saltimbanchi, che confondeva
l'avaro mettendogli in mano monete d'oro, che umiliava la devozione delle suore
recitando il Miserere invece della predica, che mendicava in francese, e imitava con
un pezzo di legno i movimenti di chi suona il violino, che si travestiva da vagabondo
per confondere i frati ghiottoni, che si gettava nudo sulla neve, parlava con gli
animali e le erbe, trasformava lo stesso mistero della natività in spettacolo da
villaggio, invocava l'agnello di Bethlehem imitando il belato della pecora... Fu una
buona scuola... Non era minorita quel frate Diotisalvi da Firenze?”
“Sì,” sorrise Guglielmo.”Quello che andò al convento dei predicatori e disse
che non avrebbe accettato cibo se prima non gli avessero dato un pezzo della tunica
di fra Giovanni, onde conservarla come reliquia, e quando l'ebbe vi si pulì il sedere e

poi la gettò nel letamaio e con una pertica la rotolava nello sterco gridando: ahimè,
aiutatemi fratelli perché ho perso nella latrina le reliquie del santo!”
“Ti diverte questa storia, mi pare. Forse vorrai raccontarmi anche quella
dell'altro minorita, frate Paolo Millemosche, che un giorno è caduto lungo disteso sul
ghiaccio e i suoi cittadini lo dileggiavano e uno gli chiese se non avrebbe voluto aver
qualcosa di meglio sotto di sé, ed egli rispose a quello: sì, tua moglie... Così voi
cercavate la verità.”
“Così Francesco insegnava alla gente a guardare le cose da un'altra parte.”
“Ma vi abbiamo disciplinati. Li hai visti ieri, i tuoi confratelli. Sono rientrati
nelle nostre file, non parlano più come i semplici. I semplici non debbono parlare.
Questo libro avrebbe giustificato l'idea che la lingua dei semplici sia portatrice di
qualche saggezza. Questo occorreva impedire, questo io ho fatto. Tu dici che io sono
il diavolo: non è vero. Io sono stato la mano di Dio.”
“La mano di Dio crea, non nasconde.”
“Ci sono dei confini al di là dei quali non è permesso andare. Dio ha voluto
che su certe carte fosse scritto: hic sunt leones.”
“Dio ha creato anche i mostri. Anche te. E di tutto vuole che si parli.”
Jorge allungò le mani tremule e trasse a sé il libro. Lo teneva aperto, ma
capovolto, in modo che Guglielmo continuasse a vederlo per il verso giusto.”Allora
perché,” disse, “ha lasciato che questo testo andasse perduto lungo il corso dei secoli,
e se ne salvasse solo una copia, che la copia di quella copia, finita chissà dove,
rimanesse seppellita per anni nelle mani di un infedele che non conosceva il greco, e
poi giacesse abbandonata nel chiuso di una vecchia biblioteca dove io, non tu, io fui
chiamato dalla provvidenza a trovarla, e a portarla con me, e a nasconderla per altri
anni ancora? Io so, so come se lo vedessi scritto a lettere di diamante, coi miei occhi
che vedono cose che tu non vedi, io so che questa era la volontà del Signore,
interpretando la quale ho agito. Nel nome del Padre, del Figlio, e dello Spirito
Santo.”

Settimo giorno

Notte
Dove avviene l'ecpirosi e a causa della troppa virtù
prevalgono le forze dell'inferno

Il vecchio tacque. Teneva ambo le mani aperte sul libro, quasi accarezzandone
le pagine, come se stesse stendendo i fogli per leggerlo meglio, o volesse proteggerlo
da una presa rapace.
“Tutto questo non è servito comunque a nulla,” gli disse Guglielmo. “Ora è
finita, ti ho trovato, ho trovato il libro, e gli altri sono morti invano.”
“Non invano,” disse Jorge.”Forse in troppi. E se mai ti fosse servita una prova
che questo libro è maledetto, l'hai avuta. Ma non debbono essere morti invano. E
affinché non siano morti invano, un'altra morte non sarà di troppo.”
Disse, e incominciò con le sue mani scarnite e diafane a lacerare lentamente, a
brani e a strisce, le pagine molli del manoscritto, ponendosele a brandelli in bocca, e
masticando lentamente come se consumasse l'ostia e volesse farla carne della propria
carne.
Guglielmo lo guardava affascinato e pareva non si rendesse conto di quanto
avveniva. Poi si riscosse e si protese in avanti gridando: “Cosa fai?” Jorge sorrise
scoprendo le gengive esangui, mentre una bava giallastra gli colava dalle labbra
pallide sulla peluria bianca e rada del mento.
“Sei tu che attendevi il suono della settima tromba, non è vero? Ascolta ora
cosa dice la voce: sigilla quello che han detto i sette tuoni e non lo scrivere, prendilo
e divoralo, esso amareggerà il tuo ventre ma alla tua bocca sarà dolce come il miele.
Vedi? Ora sigillo ciò che non doveva essere detto, nella tomba che divento.”
Rise, proprio lui, Jorge. Per la prima volta lo udii ridere... Rise con la gola,
senza che le labbra si atteggiassero a letizia, e quasi sembrava che piangesse: “Non te
la attendevi, Guglielmo, questa conclusione, vero? Questo vecchio per grazia del
Signore vince ancora, nevvero?” E siccome Guglielmo cercava di sottrargli il libro,
Jorge, che avvertì il gesto percependo la vibrazione dell'aria, si ritrasse stringendo il
volume al petto con la sinistra, mentre con la destra continuava a stracciarne le
pagine e a porsele in bocca.
Stava dall'altra parte del tavolo e Guglielmo, che non arrivava a toccarlo, tentò
bruscamente di aggirare l'ostacolo. Ma fece cadere il suo scranno, impigliandovi la
veste, in modo che Jorge ebbe modo di percepire il trambusto. Il vecchio rise ancora,
questa volta più forte, e con insospettata rapidità protese la mano destra, a tentoni
individuando il lume, guidato dal calore raggiunse la fiamma e vi premette sopra la
mano, senza temere il dolore, e la fiamma si spense. La stanza piombò nell'oscurità e
udimmo per l'ultima volta la risata di Jorge, che gridava: “Trovatemi ora, perché ora

sono io che vedo meglio!” Poi tacque e non si fece più udire, muovendosi con quei
passi silenziosi che rendevano sempre così inattese le sue apparizioni, e solo
udivamo a tratti, in punti diversi della sala, il rumore della carta che si lacerava.
“Adso!” gridò Guglielmo,”stai sulla porta, non lasciare che esca!”
Ma aveva parlato troppo tardi perché io, che già da alcuni secondi fremevo dal
desiderio di lanciarmi sul vecchio, al cader della tenebra mi ero buttato in avanti
cercando di aggirare il tavolo dalla parte opposta a quella in cui si era mosso il mio
maestro. Troppo tardi compresi che avevo dato modo a Jorge di guadagnare la porta,
perché il vecchio sapeva dirigersi nel buio con straordinaria sicurezza. E infatti
udimmo un rumore di carta lacerata alle nostre spalle, e abbastanza attutito, perché
già proveniva dalla stanza attigua. E al tempo stesso udimmo un altro rumore, un
cigolio stentato e progressivo, un gemere di cardini.
“Lo specchio!” gridò Guglielmo,”sta chiudendoci dentro!” Guidati dal rumore,
entrambi ci buttammo verso l'entrata, io inciampai in uno sgabello e mi contusi una
gamba, ma non ci feci caso, perché in un lampo capii che se Jorge ci avesse rinchiusi
non saremmo mai più usciti: al buio non avremmo trovato il modo di aprire, non
sapendo da quella parte cosa si dovesse manovrare e come.
Credo che Guglielmo si muovesse con la mia stessa disperazione perché me lo
sentii accanto mentre entrambi, raggiunta la soglia, ci spingevamo contro il retro
dello specchio che si stava chiudendo verso di noi. Arrivammo in tempo, perché la
porta si arrestò e poco dopo cedette, riaprendosi. Evidentemente Jorge avvertendo
che il gioco era impari, si era allontanato. Uscimmo dalla stanza maledetta, ma ormai
non sapevamo dove il vecchio si fosse diretto e il buio era sempre totale. A un tratto
mi sovvenni:
“Maestro, ma io ho con me l'acciarino!”
“E allora cosa aspetti,” gridò Guglielmo,”cerca la lampada e accendila!” Io mi
gettai nel buio, indietro nel finis Africae, cercando il lume a tastoni. Vi riuscii subito,
per miracolo divino, mi frugai nello scapolare, trovai l'acciarino, le mani mi
tremavano e fallii due o tre volte prima di accenderlo, mentre Guglielmo ansimava
dalla porta: “Presto, presto!” e finalmente feci luce.
“Presto,” mi incitò ancora Guglielmo,”se no quello si mangia tutto
l'Aristotele!”
“E muore!” gridai io angosciato, raggiungendolo e mettendomi con lui alla
ricerca.
“Non mi importa se muore, il maledetto!” gridava Guglielmo figgendo gli
occhi in giro e muovendosi in modo disordinato.”Tanto con quello che ha mangiato il
suo destino è già segnato. Ma io voglio il libro!”
Poi si arrestò, e soggiunse con maggior calma: “Ferma. Se facciamo così non
lo troveremo mai. Zitti e fermi un istante.” Ci irrigidimmo in silenzio. E nel silenzio
udimmo non molto lontano il rumore di un corpo che urtava un armadio, e il fracasso
di alcuni libri che cadevano.”Di là!” gridammo insieme.
Corremmo in direzione dei rumori, ma subito ci rendemmo conto che
dovevamo rallentare il passo. Infatti, fuori del finis Africae, la biblioteca era
attraversata quella sera da refoli d'aria che sibilavano e gemevano in proporzione al

forte vento esterno. Moltiplicati col nostro impeto, essi minacciavano di spegnere il
lume, così duramente riconquistato. Non potendo noi accelerare, sarebbe stato d'uopo
rallentare Jorge. Ma Guglielmo ebbe l'intuizione opposta e gridò: “Ti abbiamo preso
vecchio, ora abbiamo la luce!” E fu saggia risoluzione, perché la rivelazione mise
probabilmente in agitazione Jorge, che dovette accelerare il passo, compromettendo
l'equilibrio di quella sua magica sensibilità di veggente delle tenebre. Infatti poco
dopo udimmo un altro rumore e quando, seguendo il suono, entrammo nella sala Y di
Yspania lo vedemmo, caduto a terra, il libro ancora tra le mani, mentre cercava di
rialzarsi in mezzo ai volumi precipitati dal tavolo, che egli aveva urtato e rovesciato.
Cercava di rialzarsi ma continuava a strappare le pagine, come per divorare quanto
più in fretta potesse la sua preda.
Lo raggiungemmo che si era ormai levato e, sentendo la nostra presenza, ci
fronteggiava arretrando. Il suo volto, al chiarore rosso del lume, ci apparve ora
orrendo: i lineamenti alterati, un sudore maligno gli striava la fronte e le gote, gli
occhi di solito bianchi di morte si erano iniettati di sangue, dalla bocca gli uscivano
lembi di pergamena come a una belva famelica che si fosse troppo ingozzata e non
riuscisse più a trangugiare il suo cibo. Sfigurata dall'ansia, dall'incombere del veleno
che ormai già gli serpeggiava abbondante nelle vene, dalla sua disperata e diabolica
determinazione, quella che era stata la figura venerabile del vegliardo appariva ora
disgustosa e grottesca: in altri momenti avrebbe potuto muovere al riso, ma anche noi
eravamo ridotti simili ad animali, a cani che braccano la selvaggina.
Avremmo potuto afferrarlo con calma, gli precipitammo invece addosso con
enfasi, egli si divincolò, serrò le mani sul petto difendendo il volume, io lo tenevo
con la sinistra mentre con la destra cercavo di mantenere alto il lume, ma gli sfiorai il
volto con la fiamma, egli avvertì il calore, emise un suono soffocato, un ruggito,
quasi, lasciando cadere dalla bocca pezzi di carta, abbandonò con la destra la presa
sul libro, mosse la mano verso il lume e me lo strappò di colpo, lanciandolo in
avanti...
Il lume andò a cadere proprio nel mucchio di libri precipitati dal tavolo,
accatastati l'uno sopra l'altro con le pagine aperte. L'olio si versò, il fuoco si apprese
subito a una pergamena fragilissima che divampò come un fascio di sterpi secchi.
Tutto avvenne in pochi attimi, una vampata si levò dai volumi, come se quelle pagine
millenarie anelassero da secoli all'arsione e gioissero nel soddisfare di colpo una
immemoriale sete di ecpirosi. Guglielmo si avvide di quanto stava accadendo e
abbandonò la presa sul vecchio - il quale, come si sentì libero, si ritrasse di qualche
passo – esitò alquanto, certo troppo, incerto se riprendere Jorge o buttarsi a spegnere
il piccolo rogo. Un libro più vecchio degli altri arse quasi di colpo, buttando in alto
una lingua di fiamma.
Le sottili lame del vento, che potevano spegnere una debole fiammella, ne
incoraggiavano invece una più forte e vivace, e anzi ne facevan scaturire facelle
vaganti.
“Spegni quel fuoco, presto!” gridò Guglielmo.”Qui brucia tutto!”
Io mi lanciai verso il rogo, poi mi arrestai perché non sapevo cosa fare.
Guglielmo si mosse ancora verso di me, per venirmi in aiuto. Protendemmo le mani

verso l'incendio, cercammo con gli occhi qualcosa con cui soffocarlo, io ebbi come
una ispirazione, mi levai la veste sfilandola dal capo e cercai di buttarla sul focolaio.
Ma le vampe erano ormai troppo alte, morsero la mia veste e se ne alimentarono.
Ritrassi le mani che si erano ustionate, mi voltai verso Guglielmo e vidi, proprio alle
sue spalle, Jorge che si era avvicinato di nuovo. Il calore era ormai così forte che egli
lo avvertì benissimo, seppe con assoluta certezza dove stava il fuoco, e vi gettò
l'Aristotele.
Guglielmo ebbe un moto d'ira e diede una spinta violenta al vecchio che urtò
contro un armadio picchiando la testa contro uno spigolo e cadendo a terra... Ma
Guglielmo, che credo di aver udito pronunciare una orribile bestemmia, non si prese
cura di lui. Tornò ai libri. Troppo tardi. L'Aristotele, ovvero quanto ne era rimasto
dopo il pasto del vecchio, già stava bruciando.
Frattanto alcune scintille erano volate verso le pareti e già i volumi di un altro
armadio si stavano accartocciando sotto l'impeto del fuoco. Ormai non uno, ma due
incendi ardevano nella stanza.
Guglielmo comprese che non avremmo potuto spegnerli con le mani, e risolse
di salvare i libri coi libri. Afferrò un volume che gli parve meglio rilegato degli altri,
e più compatto, e cercò di usarlo come un'arma per soffocare l'elemento nemico. Ma
battendo la rilegatura borchiata sulla pira dei libri ardenti, non faceva altro che
suscitare nuove scintille. Cercò di disperderle coi piedi, ma ottenne l'effetto opposto,
perché se ne levarono volatili brandelli di pergamena quasi incenerita, che
veleggiarono come pipistrelli mentre l'aria, alleata col suo aereo sodale, li inviava a
incendiare la materia terrestre di altri fogli.
Sventura aveva voluto che quella fosse una delle sale più disordinate del
labirinto. Dai ripiani degli armadi pendevano manoscritti arrotolati, altri libri ormai
sfasciati lasciavano fuoriuscire dalle loro coperte, come da labbra beanti, lingue di
vello rinsecchito dagli anni, e il tavolo doveva aver contenuto una quantità grande di
scritti che Malachia (ormai solo da giorni) aveva trascurato di riporre. Cosicché la
stanza, dopo il rovinio provocato da Jorge, era invasa da pergamene che altro non
attendevano se non di trasformarsi in altro elemento.
In breve quel luogo fu un braciere, un roveto ardente. Anche gli armadi
partecipavano di quel sacrificio e incominciavano a crepitare. Mi resi conto che tutto
il labirinto altro non era che una immensa pira sacrificale, preparata nell'attesa di una
prima favilla...
“Dell'acqua, ci vuole dell'acqua!” diceva Guglielmo, ma poi soggiungeva: “E
dove si trova dell'acqua in questo inferno?”
“In cucina, giù in cucina!” gridai.
Guglielmo mi guardò perplesso, il volto arrossato da quel furente chiarore.”Sì,
ma prima che siamo scesi e risaliti... Al diavolo!” gridò poi,”in ogni caso questa
stanza è perduta, e forse anche la prossima. Scendiamo subito, io cerco dell'acqua, e
tu vai a dare l'allarme, ci vuole molta gente!”
Trovammo la strada verso la scala perché la conflagrazione rischiarava anche
le stanze successive, sia pure sempre più debolmente, tanto che percorremmo le
ultime due stanze quasi a tentoni. Sotto, la luce della notte illuminava pallidamente lo

scriptorium e di lì scendemmo in refettorio. Guglielmo corse alla cucina, io alla porta
del refettorio, armeggiando per aprirla dall'interno, e vi riuscii dopo non poco lavoro,
perché l'agitazione mi rendeva goffo e inabile. Uscii sul pianoro, corsi verso il
dormitorio, poi compresi che non avrei potuto svegliare i monaci a uno a uno, ebbi
una ispirazione, andai in chiesa cercando la strada per la torre campanaria. Come vi
giunsi, mi afferrai a tutte le corde, suonando a martello. Tiravo con forza e la corda
della campana maggiore, risalendo, mi trascinava con sé. Le mani in biblioteca si
erano ustionate sul dorso, avevo ancora le palme sane, così che me le ustionai
facendole scivolare lungo le corde, sino a che sanguinarono e dovetti mollare la
presa.
Ma ormai avevo fatto abbastanza rumore, mi precipitai all'esterno, in tempo
per vedere i primi monaci che uscivano dal dormitorio, mentre da lontano si udivano
le voci dei famigli che stavano affacciandosi alla soglia dei loro alloggiamenti. Non
potei spiegarmi bene, perché ero incapace di formular parole, e le prime che mi
vennero alle labbra furono nella mia lingua materna. Con la mano sanguinante
indicavo le finestre dell'ala meridionale dell'Edificio dalle quali traspariva attraverso
l'alabastro un anormale chiarore. Mi resi conto, dall'intensità della luce, che mentre
scendevo e suonavo le campane, il fuoco si era ormai propagato ad altre stanze. Tutte
le finestre dell'Africa e tutta la facciata tra questa e il torrione orientale ora rilucevano
di bagliori disuguali.
“Acqua, portate acqua!” gridavo.
A tutta prima nessuno comprese. I monaci erano così adusi considerare la
biblioteca come un luogo sacro e inaccessibile, che non riuscivano a rendersi conto
che essa fosse minacciata da un accidente volgare, come una capanna di contadini. I
primi che alzarono lo sguardo alle finestre si segnarono mormorando parole di
spavento, e capii che credevano a nuove apparizioni. Mi afferrai alle loro vesti, li
implorai di comprendere, sino a che qualcuno tradusse i miei singulti in parole
umane.
Era Nicola da Morimondo, che disse: “La biblioteca brucia!”
“Ecco,” mormorai, lasciandomi cadere sfinito per terra.
Nicola dette prova di grande energia, gridò ordini ai servi, dette consigli ai
monaci che lo attorniavano, inviò qualcuno ad aprire le altre porte dell'Edificio, altri
spinse a cercar secchi e recipienti di ogni genere, indirizzò i presenti verso le sorgenti
e i depositi d'acqua della cinta. Comandò ai vaccari di usare i muli e gli asini per
trasportare degli orci... Se a dare queste disposizioni fosse stato un uomo dotato di
autorità, sarebbe stato subito ubbidito. Ma i famigli erano usi ricevere ordini da
Remigio, gli scrivani da Malachia, tutti dall'Abate. E nessuno dei tre era ahimè
presente. I monaci cercavano con gli occhi l'Abate per cercare indicazioni e conforto,
e non lo trovavano, e solo io sapevo che egli era morto, o stava morendo in quel
momento, murato in un budello asfittico che ora si stava trasformando in un forno, in
un toro di Falaride.
Nicola spingeva i vaccari da un lato ma qualche altro monaco, animato da
buone intenzioni, li spingeva dall'altro. Alcuni confratelli avevano evidentemente
perduto la calma, altri erano ancora intorpiditi dal sonno. Io cercavo di spiegare, ché

ormai avevo ripreso l'uso della parola, ma è necessario ricordare che ero pressoché
ignudo, avendo buttato la tonaca alle fiamme, e la vista del ragazzo che ero,
sanguinante, annerito nel volto dalla fuliggine, indecentemente implume nel corpo,
instupidito ora dal freddo, non doveva certo ispirare fiducia.
Finalmente Nicola riuscì a trascinare alcuni confratelli e altra gente nella
cucina, che frattanto qualcuno aveva reso accessibile. Qualcun altro ebbe il buon
senso di portare delle torce. Trovammo il locale in gran disordine, e compresi che
Guglielmo doveva averlo messo a soqquadro per cercare acqua e recipienti adatti al
trasporto.
Vidi in quel mentre proprio Guglielmo che sbucava dalla porta del refettorio, il
volto bruciacchiato, l'abito fumigante, in mano aveva una gran pignatta e provai pietà
per lui, povera allegoria dell'impotenza. Compresi che, se pure era riuscito a
trasportare al secondo piano una pentola d'acqua senza rovesciarla, e se pure lo aveva
fatto più d'una volta, doveva aver ottenuto ben poco. Mi sovvenni della storia di
sant'Agostino, quando vede un fanciullo che tenta di travasare l'acqua del mare con
un cucchiaio: il fanciullo era un angelo e così faceva per prendersi gioco del santo
che pretendeva penetrare i misteri della natura divina. E come l'angelo mi parlò
Guglielmo appoggiandosi esausto allo stipite della porta: “E' impossibile, non ce la
faremo mai, neppure con tutti i monaci dell'abbazia. La biblioteca è perduta.”
Diversamente dall'angelo, Guglielmo piangeva.
Io mi strinsi a lui, mentre egli strappava da un tavolo un panno e tentava di
ricoprirmi. Ci fermammo a osservare, ormai sconfitti, ciò che accadeva intorno a noi.
Era un accorrere disordinato di gente, alcuni salivano a mani nude e si
incrociavano per la scala a chiocciola con chi a mani nude, spinto da stolida curiosità,
era già salito, e ora discendeva a cercar recipienti. Altri più accorti cercavano subito
pentole e bacili, per accorgersi che in cucina non vi era acqua bastante.
All'improvviso lo stanzone fu invaso da alcuni muli che recavano degli orci, e i
vaccari che li spingevano, li scaricarono e accennarono a trasportare l'acqua in alto.
Ma non conoscevano la strada per salire allo scriptorium, e ci volle del tempo prima
che alcuni degli scrivani li istruissero, e quando salivano si scontravano con coloro
che discendevano terrorizzati. Alcuni degli orci si infransero e sparsero l'acqua per
terra, altri furono passati lungo le scale a chiocciola da mani volonterose. Seguii il
gruppo e mi trovai nello scriptorium: dall'accesso alla biblioteca proveniva un fumo
denso, gli ultimi che avevano tentato di spingersi su per il torrione orientale già
ritornavano tossendo con gli occhi arrossati e dichiaravano che non si poteva più
penetrare in quell'inferno.
Vidi allora Bencio. Alterato in viso, con un enorme recipiente saliva dal piano
inferiore. Udì quello che dicevano i reduci e li apostrofò: “L'inferno ingoierà voi
tutti, vigliacchi!” Si voltò come per cercare aiuto e mi vide: “Adso,” gridò,”la
biblioteca... la biblioteca...” Non attese la mia risposta. Corse ai piedi della scala e
penetrò arditamente nel fumo. Fu l'ultima volta che lo vidi.
Avvertii uno scricchiolio che proveniva dall'alto. Dalle volte dello scriptorium
cadevano pezzi di pietra misti a calce. Una chiave di volta scolpita in forma di fiore
si staccò e quasi mi precipitava sul capo. Il pavimento del labirinto stava cedendo.

Scesi di corsa al piano terreno e uscii all'aperto. Alcuni famigli volonterosi
avevano portato delle scale con le quali tentavano di raggiungere le finestre dei piani
alti e far passare l'acqua per quella via. Ma le scale più lunghe arrivavano a malapena
alle finestre dello scriptorium e chi vi era salito non poteva aprirle dall'esterno.
Mandarono a dire di aprirle dall'interno, ma nessuno ora ardiva più salire.
Frattanto io guardavo le finestre del terzo piano. La biblioteca tutta doveva
essere diventata ormai un solo braciere fumigante e il fuoco ora correva di stanza in
stanza aprendosi rapido alle migliaia di pagine riarse. Tutte le finestre erano ormai
illuminate, un fumo nero usciva dal tetto: il fuoco si era già comunicato alle travature
di copertura. L'Edificio, che sembrava così solido e tetragono, rivelava in quel
frangente la sua debolezza, le sue crepe, i muri mangiati sin dall'interno, le pietre
sgretolate che permettevano alla fiamma di raggiungere le intelaiature di legno
ovunque esse fossero.
D'un tratto alcune finestre si spezzarono come premute da una forza interna, le
scintille uscirono all'aperto punteggiando di luci vaganti il buio della notte. Il vento,
da forte era divenuto più leggero, e fu sventura, perché forte avrebbe forse spento le
scintille, leggero le trasportava eccitandole, e con loro faceva volteggiare nell'aria
brandelli di pergamena, resi esili da una interna face. A quel punto si udì uno
schianto: il pavimento del labirinto aveva ceduto in qualche punto precipitando le sue
travi infuocate al piano inferiore, perché ora vidi lingue di fiamma alzarsi dallo
scriptorium, anch'esso popolato di libri e di armadi, e di carte sciolte, distese sui
tavoli, pronte alla sollecitazione delle scintille. Udii delle grida di disperazione
provenire da un gruppo di scrivani che si mettevano le mani nei capelli e ancora
divisavano di salire eroicamente, per ricuperare le loro pergamene amatissime.
Invano, ché la cucina e il refettorio erano ormai un incrocio di anime perdute
agitantesi in tutte le direzioni, dove ciascuno ostacolava gli altri. La gente si urtava,
cadeva, chi aveva un recipiente ne rovesciava il salvifico contenuto, i muli penetrati
in cucina avevano avvertito la presenza del fuoco e scalpitando si precipitavano verso
le uscite urtando gli umani e i loro stessi spaventatissimi palafrenieri. Si vedeva bene
che, in ogni caso, quella turba di villani e di uomini devoti e saggi, ma inabilissimi,
non diretta da alcuno, stava intralciando anche quei soccorsi che pure avessero potuto
sopraggiungere.
Tutto il pianoro era in preda al disordine. Ma si era appena all'inizio della
tragedia. Perché, uscendo dalle finestre e dal tetto, la nube ormai trionfante delle
scintille, incoraggiata dal vento, stava ricadendo ovunque, toccando le coperture della
chiesa. Non v'è chi non sappia quante splendide cattedrali siano state vulnerabili al
morso del fuoco: perché la casa di Dio appare bella e ben difesa come la
Gerusalemme celeste a causa della pietra di cui fa pompa, ma le mura e le volte si
reggono su di una fragile, per quanto mirabile, architettura di legno, e se la chiesa di
pietra ricorda le foreste più venerabili per le sue colonne che si diramano alte nelle
volte, ardite come querce, della quercia ha sovente il corpo - come ha parimenti di
legno tutto il proprio arredo, gli altari, i cori, le tavole dipinte, le panche, gli scranni, i
candelabri. Così accadde per la chiesa abbaziale dal portale bellissimo che tanto mi

aveva affascinato il primo giorno. Essa prese fuoco in un tempo brevissimo. I monaci
e la popolazione tutta del pianoro capirono allora che era in gioco la sopravvivenza
stessa dell'abbazia, e tutti si misero a correre ancora più bravamente e
disordinatamente per far fronte al pericolo.
Certo la chiesa era più accessibile e quindi più difendibile della biblioteca. La
biblioteca era stata condannata dalla sua stessa impenetrabilità, dal mistero che la
proteggeva, dall'avarizia dei suoi accessi. La chiesa, aperta maternamente a tutti
nell'ora della preghiera, a tutti era aperta nell'ora del soccorso. Ma non v'era più
acqua, o almeno pochissima se ne poteva reperire depositata in quantità sufficiente,
le sorgenti ne fornivano con naturale parsimonia e con lentezza non commisurata
all'urgenza della bisogna. Tutti avrebbero potuto spegnere l'incendio della chiesa,
nessuno sapeva ormai come. Inoltre il fuoco si era comunicato dall'alto, dove era
difficile issarsi per battere le fiamme o soffocarle con terra e stracci. E quando le
fiamme arrivarono da basso, era ormai inutile buttarvi terra o sabbia, ché il soffitto
ormai rovinava sui soccorritori travolgendone non pochi.
Così alle grida di rimpianto per le molte ricchezze arse si stavano ora unendo
le grida di dolore per i volti ustionati, le membra schiacciate, i corpi scomparsi sotto
un repentino precipitar di volte.
Il vento si era fatto di nuovo impetuoso e più impetuosamente alimentava il
contagio. Subito dopo la chiesa presero fuoco gli stabbi e le stalle. Gli animali
terrorizzati spezzarono i loro legami, travolsero le porte, si sparsero per il pianoro
nitrendo, muggendo, belando, grugnendo orribilmente. Alcune scintille raggiunsero
la criniera di molti cavalli e si vide la spianata percorsa da creature infernali, da
destrieri fiammeggianti che travolgevano tutto sul loro cammino che non aveva né
meta né requie. Vidi il vecchio Alinardo, che si aggirava smarrito senza aver
compreso cosa accadesse, travolto dal magnifico Brunello, aureolato di fuoco,
trasportato nella polvere e ivi abbandonato, povera cosa informe. Ma non ebbi né
modo né tempo di soccorrerlo, né di piangere la sua fine, perché scene non dissimili
avvenivano ormai per ogni dove.
I cavalli in fiamme avevano trasportato il fuoco là dove il vento non lo aveva
ancora fatto: ora ardevano anche le officine e la casa dei novizi. Torme di persone
correvano da un capo all'altro della spianata, senza meta o con mete illusorie. Vidi
Nicola, il capo ferito, l'abito a brandelli, che ormai vinto, in ginocchio sul viale di
accesso, malediceva la maledizione divina. Vidi Pacifico da Tivoli che, rinunciando a
ogni idea di soccorso, stava cercando di afferrare al passaggio un mulo imbizzarrito,
e come vi riuscì mi gridò di fare anch'io la stessa cosa, e di fuggire, per sfuggire a
quella bieca parvenza di Armageddon.
Mi chiesi allora dove fosse Guglielmo e temetti che fosse stato travolto da un
crollo. Lo trovai dopo lunga ricerca nei pressi del chiostro. Aveva in mano la sua
sacca da viaggio: mentre il fuoco già si comunicava alla casa dei pellegrini era salito
nella sua cella per salvare almeno le sue preziosissime cose. Aveva preso anche la
mia sacca, in cui trovai qualcosa di cui rivestirmi. Ci soffermammo ansanti a
guardare cosa avveniva d'intorno.

Ormai l'abbazia era condannata. Quasi tutti i suoi edifici erano, quale più quale
meno, raggiunti dal fuoco. Quelli ancora intatti, non lo sarebbero stati tra poco,
perché tutto ormai, dagli elementi naturali all'opera confusa dei soccorritori,
collaborava a propagare l'incendio. Salve rimanevano le parti non edificate, l'orto, il
giardino davanti al chiostro... Non si poteva fare più nulla per salvare le costruzioni
ma bastava abbandonare l'idea di salvarle per poter osservare tutto senza pericolo,
stando in zona aperta.
Guardammo la chiesa che ormai ardeva lentamente, perché è proprio di queste
grandi costruzioni avvampare subito nelle parti lignee e poi agonizzare per ore, talora
per giorni. Diversamente fiammeggiava ancora l'Edificio. Qui il materiale
combustibile era molto più ricco, il fuoco ormai propagatosi del tutto per lo
scriptorium aveva ora invaso il piano della cucina. Quanto al terzo piano, dove un
tempo e per centinaia di anni v'era stato il labirinto, era ormai praticamente distrutto.
“Era la più grande biblioteca della cristianità,” disse Guglielmo.”Ora,”
aggiunse,”l'Anticristo è veramente vicino perché nessuna sapienza gli farà più da
barriera. D'altra parte ne abbiamo visto il volto questa notte.”
“Il volto di chi?” domandai stordito.
“Jorge, dico. In quel viso devastato dall'odio per la filosofia, ho visto per la
prima volta il ritratto dell'Anticristo, che non viene dalla tribù di Giuda come
vogliono i suoi annunciatori, né da un paese lontano. L'Anticristo può nascere dalla
stessa pietà, dall'eccessivo amor di Dio o della verità, come l'eretico nasce dal santo e
l'indemoniato dal veggente. Temi, Adso, i profeti e coloro disposti a morire per la
verità, ché di solito fan morire moltissimi con loro, spesso prima di loro, talvolta al
posto loro. Jorge ha compiuto un'opera diabolica perché amava in modo così lubrico
la sua verità da osare tutto pur di distruggere la menzogna. Jorge temeva il secondo
libro di Aristotele perché esso forse insegnava davvero a deformare il volto di ogni
verità, affinché non diventassimo schiavi dei nostri fantasmi. Forse il compito di chi
ama gli uomini è di far ridere della verità, fare ridere la verità, perché l'unica verità è
imparare a liberarci dalla passione insana per la verità.”
“Ma maestro,” azzardai dolente,”voi ora parlate così perché siete ferito nel
profondo dell'animo. Però c'è una verità, quella che avete scoperto stasera, quella cui
siete arrivato interpretando le tracce che avete letto nei giorni scorsi. Jorge ha vinto,
ma voi avete vinto Jorge perché avete messo a nudo la sua trama...”
“Non v'era una trama,” disse Guglielmo,”e io l'ho scoperta per sbaglio.”
L'asserto era autocontraddittorio, e non capii se veramente Guglielmo voleva
che lo fosse.”Ma era vero che le orme sulla neve rinviavano a Brunello,” dissi, “era
vero che Adelmo si era suicidato, era vero che Venanzio non era annegato nell'orcio,
era vero che il labirinto era organizzato così come lo avete immaginato, era vero che
si entrava nel finis Africae toccando la parola quatuor, era vero che il libro
misterioso era di Aristotele... Potrei continuare a elencare tutte le cose vere che voi
avete scoperto giovandovi della vostra scienza...”
“Non ho mai dubitato della verità dei segni, Adso, sono la sola cosa di cui
l'uomo dispone per orientarsi nel mondo. Ciò che io non ho capito è stata la relazione
tra i segni. Sono arrivato a Jorge attraverso uno schema apocalittico che sembrava

reggere tutti i delitti, eppure era casuale. Sono arrivato a Jorge cercando un autore di
tutti i crimini e abbiamo scoperto che ogni crimine aveva in fondo un autore diverso,
oppure nessuno. Sono arrivato a Jorge inseguendo il disegno di una mente perversa e
raziocinante, e non v'era alcun disegno, ovvero Jorge stesso era stato sopraffatto dal
proprio disegno iniziale e dopo era iniziata una catena di cause, e di concause, e di
cause in contraddizione tra loro, che avevano proceduto per conto proprio, creando
relazioni che non dipendevano da alcun disegno. Dove sta tutta la mia saggezza? Mi
sono comportato da ostinato, inseguendo una parvenza di ordine, quando dovevo
sapere bene che non vi è un ordine nell'universo.”
“Ma immaginando degli ordini errati avete pur trovato qualcosa...”
“Hai detto una cosa molto bella, Adso, ti ringrazio. L'ordine che la nostra
mente immagina è come una rete, o una scala, che si costruisce per raggiungere
qualcosa. Ma dopo si deve gettare la scala, perché si scopre che, se pure serviva, era
priva di senso. Er muoz gelîchesame die Leiter abewerfen, sô Er an ir ufgestigen ist...
Si dice così?”
“Suona così nella mia lingua. Chi l'ha detto?”
“Un mistico delle tue terre. Lo ha scritto da qualche parte, non ricordo dove. E
non è necessario che qualcuno un giorno ritrovi quel manoscritto. Le uniche verità
che servono sono strumenti da buttare.”
“Voi non potete rimproverarvi nulla, avete fatto del vostro meglio.”
“E' il meglio degli uomini, che è poco. E' difficile accettare l'idea che non vi
può essere un ordine nell'universo, perché offenderebbe la libera volontà di Dio e la
sua onnipotenza. Così la libertà di Dio è la nostra condanna, o almeno la condanna
della nostra superbia.”
Ardii, per la prima e l'ultima volta in vita mia, una conclusione teologica: “Ma
come può esistere un essere necessario totalmente intessuto di possibile? Che
differenza c'è allora tra Dio e il caos primigenio? Affermare l'assoluta onnipotenza di
Dio e la sua assoluta disponibilità rispetto alle sue stesse scelte, non equivale a
dimostrare che Dio non esiste?”
Guglielmo mi guardò senza che alcun sentimento trasparisse dai tratti del suo
viso, e disse: “Come potrebbe un sapiente continuare a comunicare il suo sapere se
rispondesse di sì alla tua domanda?” Non capii il senso delle sue parole: “Intendete
dire,” chiesi,”che non ci sarebbe più sapere possibile e comunicabile, se mancasse il
criterio stesso della verità, oppure che non potreste più comunicare quello che sapete
perché gli altri non ve lo consentirebbero?”
In quel momento una parte dei tetti del dormitorio crollò con immenso fragore
soffiando verso l'alto una nuvola di scintille. Una parte delle pecore e delle capre, che
erravano per la corte, ci passarono accanto lanciando atroci belati. Dei servi
passarono in frotta accanto a noi, gridando, e quasi ci calpestarono.
“C'è troppa confusione qui,” disse Guglielmo.”Non in commotione, non in
commotione Dominus.”

Ultimo folio

L'abbazia arse per tre giorni e per tre notti e a nulla valsero gli ultimi sforzi.
Già nella mattinata del settimo giorno della nostra permanenza in quel luogo, quando
ormai i superstiti si avvidero che nessun edificio poteva più essere salvato, quando
delle costruzioni più belle diroccarono i muri esterni, e la chiesa, quasi avvolgendosi
su di sé, ingoiò la sua torre, a quel punto mancò a ciascuno la volontà di combattere
contro il castigo divino. Sempre più stanche furono le corse ai pochi secchi d'acqua
rimasti, mentre ancora ardeva quetamente la sala capitolare con la superba casa
dell'Abate. Quando il fuoco raggiunse il lato estremo delle varie officine i servi
avevano ormai da tempo salvato quante più suppellettili potevano, e preferirono
battere la collina per recuperare almeno parte degli animali, fuggiti oltre la cinta nella
confusione della notte.
Vidi qualcuno dei famigli avventurarsi entro quello che rimaneva della chiesa:
immaginai che cercassero di penetrare nella cripta del tesoro per arraffare, prima
della fuga, qualche oggetto prezioso. Non so se ci siano riusciti, se la cripta non fosse
già sprofondata, se i gaglioffi non siano sprofondati nelle viscere della terra nel
tentativo di raggiungerla.
Salivano intanto uomini dal villaggio, a prestar soccorso, o a cercar anch'essi
di racimolare un qualche bottino. I morti rimasero per lo più tra le rovine ancora
roventi. Al terzo giorno, curati i feriti, seppelliti i cadaveri rimasti allo scoperto, i
monaci e tutti gli altri raccolsero le loro cose e abbandonarono il pianoro ancora
fumante, come un luogo maledetto. Non so dove si siano dispersi.
Guglielmo e io lasciammo quei luoghi, su due cavalcature trovate smarrite nel
bosco, e che ormai considerammo res nullius. Puntammo verso oriente. Giunti di
nuovo a Bobbio apprendemmo cattive nuove dell'imperatore. Arrivato a Roma era
stato incoronato dal popolo. Ritenuta ormai impossibile ogni composizione con
Giovanni, aveva eletto un antipapa, Nicola V. Marsilio era stato nominato vicario
spirituale di Roma, ma per sua colpa, o per sua debolezza, avvenivano in quella città
cose assai tristi a riferirsi. Si torturavano sacerdoti fedeli al papa che non volevano
dir messa, un priore degli agostiniani era stato gettato nella fossa dei leoni in
Campidoglio. Marsilio e Giovanni da Gianduno avevano dichiarato Giovanni eretico
e Ludovico l'aveva fatto condannare a morte. Ma l'imperatore malgovernava, si stava
inimicando i signori locali, sottraeva danaro al pubblico erario. Man mano che
udivamo queste notizie, ritardavamo la nostra discesa verso Roma, e capii che
Guglielmo non voleva trovarsi a essere testimone di eventi che umiliavano le sue
speranze.
Giunti che fummo a Pomposa, apprendemmo che Roma si era ribellata a
Ludovico, il quale era risalito verso Pisa, mentre nella città papale rientravano
trionfalmente i legati di Giovanni.
Nel frattempo Michele da Cesena si era reso conto che la sua presenza ad
Avignone non portava ad alcun risultato, anzi temeva per la sua vita, ed era fuggito
ricongiungendosi con Ludovico a Pisa. L'imperatore aveva frattanto perso anche
l'appoggio di Castruccio, signore di Lucca e Pistoia, che era morto.
In breve, prevedendo gli eventi, e sapendo che il Bavaro si sarebbe portato a
Monaco, invertimmo il cammino e decidemmo di precederlo colà, anche perché

Guglielmo avvertiva che l'Italia stava diventando insicura per lui. Nei mesi e negli
anni che seguirono, Ludovico vide l'alleanza dei signori ghibellini disfarsi, l'anno
dopo Nicola antipapa si sarebbe reso a Giovanni, presentandoglisi con una corda al
collo.
Come giungemmo a Monaco di Baviera io dovetti separarmi, tra molte
lacrime, dal mio buon maestro. La sua sorte era incerta, i miei parenti preferirono che
tornassi a Melk. Dalla tragica notte in cui Guglielmo mi aveva palesato il suo
sconforto davanti alle rovine dell'abbazia, come per tacito accordo, non avevamo più
parlato di quella vicenda. Né più vi accennammo nel corso del nostro doloroso
commiato.
Il mio maestro mi diede molti buoni consigli per i miei studi futuri, e mi regalò
le lenti che gli aveva fabbricato Nicola, lui avendo ormai di nuovo le sue. Ero ancora
giovane, mi disse, ma un giorno mi sarebbero tornate utili (e invero le tengo sul naso,
ora che scrivo queste righe). Poi mi abbracciò forte, con la tenerezza di un padre, e
mi congedò.
Non lo vidi più. Seppi molto più tardi che era morto durante la grande
pestilenza che infierì per l'Europa verso la metà di questo secolo. Prego sempre che
Dio abbia accolto la sua anima e gli abbia perdonato i molti atti d'orgoglio che la sua
fierezza intellettuale gli aveva fatto commettere.
Anni dopo, già uomo assai maturo, ebbi occasione di compiere un viaggio in
Italia su mandato del mio Abate. Non resistetti alla tentazione e al ritorno feci una
lunga deviazione per rivisitare quello che era rimasto dell'abbazia.
I due villaggi alle falde del monte si erano spopolati, le terre intorno erano
incolte. Salii sino al pianoro e uno spettacolo di desolazione e di morte si presentò ai
miei occhi inumiditi di pianto.
Delle grandi e magnifiche costruzioni che adornavano quel luogo, erano
rimaste sparse rovine, come era già accaduto dei monumenti degli antichi pagani
nella città di Roma. L'edera aveva ricoperto i brandelli dei muri, le colonne, i radi
architravi rimasti intatti. Erbe selvatiche invadevano il terreno per ogni dove, e non si
capiva neppure dove fossero stati un tempo l'orto e il giardino. Solo il luogo del
cimitero era riconoscibile, per alcune tombe che ancora affioravano dal terreno.
Unico cenno di vita, alti uccelli da preda cacciavano lucertole e serpenti che, come
basilischi, si acquattavano tra le pietre o guizzavano sui muri. Del portale della
chiesa erano rimaste poche vestigia corrose di muffa. Il timpano sopravviveva per
metà e vi scorsi ancora, dilatato dalle intemperie e languido di luridi licheni, l'occhio
sinistro del Cristo in trono, e qualcosa del volto del leone.
L'Edificio, tranne il muro meridionale, diroccato, sembrava ancora stare in
piedi e sfidare il corso del tempo. I due torrioni esterni, che davano sullo strapiombo,
parevano quasi intatti, ma dappertutto le finestre erano occhiaie vuote le cui lacrime
vischiose eran rampicanti putridi. Nell'interno l'opera dell'arte, distrutta, si
confondeva con quella della natura e per vasti tratti dalla cucina l'occhio correva al
cielo aperto, attraverso lo squarcio dei piani superiori e del tetto, diruti abbasso come

angeli caduti. Tutto ciò che non era verde di muschio era ancora nero dal fumo di
tanti decenni prima.
Rovistando tra le macerie trovavo a tratti brandelli di pergamena, precipitati
dallo scriptorium e dalla biblioteca e sopravvissuti come tesori sepolti nella terra; e
incominciai a raccoglierli, come se dovessi ricomporre i fogli di un libro. Poi mi
avvidi che da uno dei torrioni saliva ancora, pericolante e quasi intatta, una scala a
chiocciola allo scriptorium, e di lì, inerpicandosi per un pendio di macerie, si poteva
arrivare all'altezza della biblioteca: la quale era però soltanto una sorta di galleria
rasente le mura esterne, che dava in ogni punto sul vuoto.
Lungo un tratto di muro trovai un armadio, ancora miracolosamente ritto lungo
la parete, non so come sopravvissuto al fuoco, marcio d'acqua e di insetti. Dentro vi
stava ancora qualche foglio. Altri lacerti trovai frugando le rovine da basso. Povera
messe fu la mia, ma passai una intera giornata a raccoglierla, come se da quelle
disiecta membra della biblioteca dovesse pervenirmi un messaggio. Alcuni brandelli
di pergamena erano scoloriti, altri lasciavano intravvedere l'ombra di una immagine,
a tratti il fantasma di una o più parole. Talora trovai fogli su cui erano leggibili intere
frasi, più facilmente rilegature ancora intatte, difese da quelle che erano state borchie
di metallo... Larve di libri, apparentemente ancora sane di fuori ma divorate
all'interno: eppure qualche volta si era salvato un mezzo foglio, traspariva un incipit,
un titolo...
Raccolsi ogni reliquia che potei trovare, e ne empii due sacche da viaggio,
abbandonando cose che mi erano utili pur di salvare quel misero tesoro.
Lungo il viaggio di ritorno e poi a Melk passai molte e molte ore a tentar di
decifrare quelle vestigia. Spesso riconobbi da una parola o da una immagine residua
di quale opera si trattasse. Quando ritrovai nel tempo altre copie di quei libri, li
studiai con amore, come se il fato mi avesse lasciato quel legato, come se l'averne
individuato la copia distrutta fosse stato un segno chiaro del cielo che diceva tolle et
lege. Alla fine della mia paziente ricomposizione mi si disegnò come una biblioteca
minore, segno di quella maggiore scomparsa, una biblioteca fatta di brani, citazioni,
periodi incompiuti, moncherini di libri.
Più rileggo questo elenco più mi convinco che esso è effetto del caso e non
contiene alcun messaggio. Ma queste pagine incomplete mi hanno accompagnato per
tutta la vita che da allora mi è restata da vivere, le ho spesso consultate come un
oracolo, e ho quasi l'impressione che quanto ho scritto su questi fogli, che tu ora
leggerai, ignoto lettore, altro non sia che un centone, un carme a figura, un immenso
acrostico che non dice e non ripete altro che ciò che quei frammenti mi hanno
suggerito, né so più se io abbia sinora parlato di essi o essi abbiano parlato per bocca
mia. Ma quale delle due venture si sia data, più recito a me stesso la storia che ne è
sortita, meno riesco a capire se in essa vi sia una trama che vada al di là della
sequenza naturale degli eventi e dei tempi che li connettono. Ed è cosa dura per
questo vecchio monaco, alle soglie della morte, non sapere se la lettera che ha scritto
contenga un qualche senso nascosto, e se più d'uno, e molti, o nessuno.

Ma questa mia inabilità a vedere è forse effetto dell'ombra che la grande
tenebra che si avvicina sta gettando sul mondo incanutito.
Est ubi gloria nunc Babylonia? Dove sono le nevi di un tempo? La terra danza
la danza di Macabré, mi sembra a tratti che il Danubio sia percorso da battelli carichi
di folli che vanno verso un luogo oscuro.
Non mi rimane che tacere. O quam salubre, quam iucundum et suave est
sedere in solitudine et tacere et loqui cum Deo! Tra poco mi ricongiungerò col mio
principio, e non credo più che sia il Dio di gloria di cui mi avevano parlato gli abati
del mio ordine, o di gioia, come credevano i minoriti di allora, forse neppure di pietà.
Gott ist ein lautes Nichts, ihn rührt kein Nun noch Hier... Mi inoltrerò presto in
questo deserto amplissimo, perfettamente piano e incommensurabile, in cui il cuore
veramente pio soccombe beato. Sprofonderò nella tenebra divina, in un silenzio muto
e in una unione ineffabile, e in questo sprofondarsi andrà perduta ogni eguaglianza e
ogni disuguaglianza, e in quell'abisso il mio spirito perderà se stesso, e non conoscerà
né l'uguale né il disuguale, né altro: e saranno dimenticate tutte le differenze, sarò nel
fondamento semplice, nel deserto silenzioso dove mai si vide diversità, nell'intimo
dove nessuno si trova nel proprio luogo. Cadrò nella divinità silenziosa e disabitata
dove non c'è opera né immagine.
Fa freddo nello scriptorium, il pollice mi duole. Lascio questa scrittura, non so
per chi, non so più intorno a che cosa: stat rosa pristina nomine, nomina nuda
tenemus.

Postille
a "Il nome della rosa"

1983

Il testo di Postille a "Il nome della rosa" è apparso su Alfabeta n. 49, giugno 1983

Rosa que al prado, encarnada,
te ostentas presuntuosa
de grana y carmín banada:
campa lozana y gustosa;
pero no, que siendo hermosa
también seràs desdichada.

Juana Inés de la Cruz

Il titolo e il senso

Da quando ho scritto Il nome della rosa mi arrivano molte lettere di lettori che
mi chiedono cosa significa l'esametro latino finale, e perché questo esametro ha dato
origine al titolo. Rispondo che si tratta di un verso da De contemptu mundi di
Bernardo Morliacense, un benedettino del XII secolo, il quale varia sul tema dell'ubi
sunt (da cui poi il mais où sont les neiges d'antan di Villon), salvo che Bernardo
aggiunge al topos corrente (i grandi di un tempo, le città famose, le belle
principesse, tutto svanisce nel nulla) l'idea che di tutte queste cose scomparse ci
rimangono puri nomi. Ricordo che Abelardo usava l'esempio dell'enunciato nulla
rosa est per mostrare come il linguaggio potesse parlare sia delle cose scomparse
che di quelle inesistenti. Dopodiché lascio che il lettore tragga le sue conseguenze.
Un narratore non deve fornire interpretazioni della propria opera, altrimenti
non avrebbe scritto un romanzo, che è una macchina per generare interpretazioni.
Ma uno dei principali ostacoli alla realizzazione di questo virtuoso proposito è
proprio il fatto che un romanzo deve avere un titolo.
Un titolo è purtroppo già una chiave interpretativa. Non ci si può sottrarre
alle suggestioni generate da Il rosso e il nero o da Guerra e pace. I titoli più
rispettosi del lettore sono quelli che si riducono al nome dell'eroe eponimo, come
David Copperfield o riducono al nome dell'eroe eponimo, come David Copperfield o
Robinson Crusoe, ma anche il riferimento all'eponimo può costituire una indebita
ingerenza da parte dell'autore. Le Père Goriot centra l'attenzione del lettore sulla
figura del vecchio padre, mentre il romanzo è anche l'epopea di Rastignac, o di
Vautrin alias Collin. Forse bisognerebbe essere onestamente disonesti come Dumas,

poiché è chiaro che I tre moschettieri è in verità la storia del quarto. Ma sono lussi
rari, e forse l'autore può consentirseli solo per sbaglio.
Il mio romanzo aveva un altro titolo di lavoro, che era l'Abbazia del delitto.
L'ho scartato perché fissa l'attenzione del lettore sulla sola trama poliziesca e poteva
illecitamente indurre sfortunati acquirenti, in caccia di storie tutte azione, a buttarsi
su un libro che li avrebbe delusi. Il mio sogno era di intitolare il libro Adso da Melk.
Titolo molto neutro, perché Adso era pur sempre la voce narrante. Ma da noi gli
editori non amano i nomi propri, persino Fermo e Lucia è stato riciclato in altra
forma, e per il resto ci sono pochi esempi, come Lemmonio Boreo, Rubé o Metello...
Pochissimi, rispetto alle legioni di cugine Bette, di Barry Lyndon, di Armance e di
Tom Jones che popolano altre letterature.
L'idea del Nome della rosa mi venne quasi per caso e mi piacque perché la
rosa è una figura simbolica così densa di significati da non averne quasi più
nessuno: rosa mistica, e rosa ha vissuto quel che vivono le rose, la guerra delle due
rose, una rosa è una rosa è una rosa è una rosa, i rosacroce, grazie delle magnifiche
rose, rosa fresca aulentissima. Il lettore ne risultava giustamente depistato, non
poteva scegliere una interpretazione; e anche se avesse colto le possibili letture
nominaliste del verso finale ci arrivava appunto alla fine, quando già aveva fatto
chissà quali altre scelte. Un titolo deve confondere le idee, non irreggimentarle.
Nulla consola maggiormente un autore di un romanzo che lo scoprire letture a
cui egli non pensava, e che i lettori gli suggeriscono. Quando scrivevo opere
teoriche il mio atteggiamento verso i recensori era di tipo giudiziario: hanno capito
o no quello che volevo dire? Con un romanzo è tutto diverso. Non dico che l'autore
non possa scoprire una lettura che gli pare aberrante, ma dovrebbe tacere, in ogni
caso, ci pensino gli altri a contestarla, testo alla mano. Per il resto, la gran
maggioranza delle letture fa scoprire effetti di senso a cui non si era pensato. Ma
cosa vuol dire che non ci avevo pensato?
Una studiosa francese, Mireille Calle Gruber, ha scoperto sottili paragrammi
che uniscono, i semplici (nel senso dei poveri) ai semplici nel senso delle erbe
medicamentose, e poi trova che parlo di "mala pianta" dell'eresia. Io potrei
rispondere che il termine "semplici" ricorre in entrambi i casi nella letteratura
dell'epoca, e così l'espressione "mala pianta". D'altra parte conoscevo bene
l'esempio di Greimas sulla doppia isotopia che nasce quando si definisce l'erborista
come "amico dei semplici". Sapevo o no di giocare di paragrammi? Non conta nulla
dirlo ora, il testo è lì e produce i propri effetti di senso. Leggendo le recensioni al
romanzo, provavo un brivido di soddisfazione quando trovavo un critico (e i primi
sono stati Ginevra Bompiani e Lars Gustaffson) che citava una battuta che
Guglielmo pronunciava alla fine del processo inquisitorio, "Cosa vi terrorizza di più
nella purezza? ", chiede Adso. E Guglielmo risponde: "La fretta". Amavo molto, e
amo ancora, queste due righe. Ma poi un lettore mi ha fatto notare che nella pagina
successiva Bernardo Gui, minacciando il cellario di tortura, dice: `La giustizia non è
mossa dalla fretta, come credevano gli pseudo apostoli, e quella di Dio ha secoli a
disposizione". E il lettore giustamente mi domandava quale rapporto avevo voluto
instaurare tra la fretta temuta da Guglielmo e la assenza di fretta celebrata da

Bernardo. A quel punto io mi sono reso conto che era successo qualcosa di
inquietante. Lo scambio di battute tra Adso e Guglielmo, nel manoscritto non c'era.
Quel breve dialogo l'ho aggiunto in bozze: per ragioni di concinnitas, avevo bisogno
di inserire ancora una scansione prima di ridare la parola a Bernardo. E
naturalmente mentre facevo odiare la fretta a Guglielmo (e con molta convinzione,
per questo la battuta poi mi piacque molto) mi ero completamente dimenticato che
poco più avanti Bernardo parlava di fretta. Se vi rileggete la battuta di Bernardo
senza quella di Guglielmo, non è altro che un modo di dire, è ciò che ci
aspetteremmo di sentir affermare da un giudice, è una frase fatta tanto quanto "la
giustizia è uguale per tutti ". Ahimé, contrapposta alla fretta nominata da Guglielmo,
la fretta nominata da Bernardo fa legittimamente nascere un effetto di senso, e il
lettore ha ragione di chiedersi se essi stanno dicendo la stessa cosa, o se l'odio per
la fretta, espresso da Guglielmo, non sia insensibilmente diverso dall'odio per la
fretta espresso da Bernardo. Il testo è lì, e produce i propri effetti. Che io lo volessi o
no, ora si è di fronte a una domanda, a una provocazione ambigua, e io stesso mi
trovo imbarazzato a interpretare l'opposizione, eppure capisco che lì si annida un
senso (forse molti). L'autore dovrebbe morire dopo aver scritto. Per non disturbare il
cammino del testo.

Raccontare il processo
L'autore non deve interpretare. Ma può raccontare perché e come ha scritto. I
cosiddetti scritti di poetica non servono sempre a capire l'opera che li ha ispirati, ma
servono a capire come si risolve quel problema tecnico che è la produzione di
un'opera.
Poe nel suo La filosofia della composizione racconta come ha scritto Il corvo.
Non ci dice come dobbiamo leggerlo, ma quali problemi si è posto per realizzare un
effetto poetico. E definirei l'effetto poetico come la capacità, che un testo esibisce, di
generare letture sempre diverse, senza consumarsi mai del tutto.
Chi scrive (chi dipinge o scolpisce o compone musica) sa sempre cosa fa e
quanto gli costa. Sa che deve risolvere un problema. Può darsi che i dati di partenza
siano oscuri, pulsionali, ossessivi, non più che una voglia o un ricordo. Ma dopo il
problema si risolve a tavolino, interrogando la materia su cui si lavora - materia che
esibisce delle proprie leggi naturali ma al tempo stesso porta con sé il ricordo della
cultura di cui è carica (l'eco dell'intertestualità).
Quando l'autore ci dice che ha lavorato nel raptus dell'ispirazione, mente.
Genius is twenty per cent inspiration and eighty per cent perspiration.
Non ricordo per quale sua celebre poesia, Lamartine scrisse che gli era nata
di getto, in una notte di tempesta, in un bosco. Quando morì, si ritrovarono i
manoscritti con le correzioni e le varianti, e si scoprì che quella era forse la poesia
più "lavorata" di tutta la letteratura francese. Quando lo scrittore (o l'artista in
genere) dice che ha lavorato senza pensare alle regole del processo, vuol solo dire

che lavorava senza sapere di conoscere la regola. Un bambino parla benissimo la
lingua materna però non saprebbe scriverne la grammatica. Ma il grammatico non è
il solo che conosce le regole della lingua, perché queste le conosce benissimo, senza
saperlo, anche il bambino: il grammatico è solo colui che conosce perché e come il
bambino conosce la lingua.
Raccontare come si è scritto non significa provare che si è scritto "bene". Poe
diceva che "altro è l'effetto dell'opera e altra la conoscenza del processo". Quando
Kandinsky o Klee ci raccontano come dipingono non ci dicono se uno dei due è
migliore dell'altro. Quando Michelangelo ci dice che scolpire vuol dire liberare del
proprio soverchio la figura già iscritta nella pietra, non ci dice se la Pietà vaticana è
meglio della Rondanini. Talora le pagine più luminose sui processi artistici sono
state scritte da artisti minori, che realizzavano effetti modesti ma sapevano riflettere
bene sui propri processi: Vasari, Horatio Greenough, Aaron Copland...

Ovviamente, il Medio Evo

Ho scritto un romanzo perché me ne è venuta voglia. Credo sia una ragione
sufficiente per mettersi a raccontare. L'uomo è animale fabulatore per natura. Ho
incominciato a scrivere nel marzo '78, mosso da una idea seminale. Avevo voglia di
avvelenare un monaco. Credo che un romanzo nasca da una idea di questo genere, il
resto è polpa che si aggiunge strada facendo. L'idea doveva essere più antica. Ho
ritrovato poi un quaderno datato 1975 dove avevo steso una lista di monaci in un
convento imprecisato. Null'altro. All'inizio mi sono messo a leggere il Traité des
poisons di Orfila - che avevo acquistato vent'anni prima da un bouquiniste lungo la
Senna, per pure ragioni di fedeltà huysmaniana (La bas). Siccome nessuno dei veleni
mi soddisfaceva, ho chiesto a un amico biologo di consigliarmi un farmaco che
avesse determinate proprietà (che fosse assorbibile via pelle, manovrando qualcosa).
Ho distrutto subito la lettera in cui colui mi rispondeva che non conosceva un veleno
che facesse al caso mio, perché si tratta di documenti che, letti in altro contesto,
potrebbero portarti alla forca.
All'inizio i miei monaci dovevano vivere in un convento contemporaneo
(pensavo a un monaco investigatore che leggeva il "Manifesto"). Ma siccome un
convento, o un'abbazia, vivono ancora di molti ricordi medievali, mi sono messo a
scartabellare tra i miei archivi di medievalista in ibernazione (un libro sull'estetica
medievale nel 1956, altre cento pagine sull'argomento nel 1969, qualche saggio
strada facendo, ritorni alla tradizione medievale nel 1962 per il mio lavoro su Joyce,
e poi nel 1972 il lungo studio sull'Apocalisse e sulle miniature del commento di
Beato di Liebana: dunque il Medio Evo veniva tenuto in esercizio). Mi è capitato tra
le mani un vasto materiale (schede, fotocopie, quaderni) che si accumulava dal
1952, e destinato ad altri imprecisissimi scopi: per una storia dei mostri, o per
un'analisi delle enciclopedie medievali, o per una teoria dell'elenco... A un certo

punto mi son detto che, visto che il Medio Evo era il mio immaginario quotidiano,
tanto valeva scrivere un romanzo che si svolgesse direttamente nel Medio Evo. Come
ho detto in qualche intervista, il presente lo conosco solo attraverso lo schermo
televisivo mentre del Medio Evo ho una conoscenza diretta. Quando accendevamo
dei falò sul prato, in campagna, mia moglie mi accusava di non saper guardare le
scintille che si levavano tra gli alberi e aliavano lungo i fili della luce. Quando poi
ha letto il capitolo sull'incendio ha detto: "Ma luce. Quando poi ha letto il capitolo
sull'incendio ha detto: "Ma allora le scintille le guardavi! ". Ho risposto: "No, ma
sapevo come le avrebbe viste un monaco medievale".
Dieci anni fa, accompagnando con una lettera dell'autore all'editore il mio
commento al commento all'Apocalisse di Beato di Liebana (per Franco Maria Ricci),
confessavo: "Comunque la metta, sono nato alla ricerca attraversando foreste
simboliche abitate da unicorni e grifoni e comparando le strutture pinnacolari e
quadrate delle cattedrali alle punte di malizia esegetica celata nelle tetragone
formule delle Summulae, girovagando tra il Vico degli Strami e le navate cistercensi,
affabilmente intrattenendomi con colti e fastosi monaci cluniacensi, tenuto d'occhio
da un Aquinate grassoccio e razionalista, tentato da Onorio Augustoduniense, dalle
sue fantastiche geografie in cui a un tempo si spiegava quare in pueritia coitus non
contingat, come si arrivi all'Isola Perduta e come si catturi un basilisco muniti
soltanto di uno specchietto da tasca e da incrollabile fede nel Bestiario.
Questo gusto e questa passione non mi hanno mai lasciato, anche se poi, per
ragioni morali e materiali (fare il medievalista implica spesso cospicue ricchezze e
facoltà di vagare per biblioteche lontane microfilmando manoscritti introvabili) ho
battuto altre strade. Così il Medio Evo è rimasto, se non il mio mestiere, il mio hobby
- e la mia tentazione costante, e lo vedo dovunque, in trasparenza, nelle cose di cui
mi occupo, che medievali non sembravano e pur sono.
Segrete vacanze sotto le navate di Autun, dove l'Abate Grivot, oggi, scrive
manuali sul Diavolo dalla rilegatura impregnata di zolfo, estasi campestri a Moissac
e a Conques, abbacinato da Vegliar di della Apocalisse o da diavoli che stipano in
calderoni bollenti le anime dannate; e contemporaneamente letture rigeneranti
dell'illuminista monaco Beda, conforti razionali chiesti ad Occam, per capire i
misteri del Segno là dove Saussure è ancora oscuro. E così via, con continue
nostalgie della Peregrinatio Sancti Brandani, controlli del nostro pensare compiuti
sul Libro di Kells, Borges rivisitato nei kenningars celtici, rapporti tra potere e
masse persuase controllati nei diari del Vescovo Suger..."

La maschera

In verità non ho solo deciso di raccontare del Medio Evo. Ho deciso di
raccontare nel Medio Evo, e per bocca di un cronista dell'epoca. Ero narratore
esordiente e sino ad allora i narratori li avevo guardati dall'altra parte della

barricata. Mi vergognavo a raccontare. Mi sentivo come un critico teatrale che di
colpo si esponga alle luci della ribalta e si vede guardato da coloro coi quali sino ad
allora era stato complice in platea.
Si può dire "Era una bella mattina di fine novembre" senza sen tirsi Snoopy?
Ma se lo avessi fatto dire a Snoopy? Se cioè "era una bella mattina..." lo avesse detto
qualcuno che era autorizzato a dirlo, perché così si poteva fare ai suoi tempi? Una
maschera, ecco cosa mi occorreva.
Mi sono messo a leggere o a rileggere i cronisti medievali, per acquistarne il
ritmo, e il candore. Essi avrebbero parlato per me, e io ero libero da sospetti. Libero
dai sospetti ma non dagli echi dell'intertestualità. Ho riscoperto così ciò che gli
scrittori hanno sempre saputo (e che tante volte ci hanno detto): i libri parlano
sempre di altri libri e ogni storia racconta una storia già raccontata. Lo sapeva
Omero, lo sapeva Ariosto, per non dire di Rabelais o di Cervantes. Per cui la mia
storia non poteva che iniziare col manoscritto ritrovato, e anche quella sarebbe stata
una citazione (naturalmente). Così scrissi subito l'introduzione, ponendo la mia
narrazione a un quarto livello di incassamento, dentro a altre tre narrazioni: io dico
che Vallet diceva che Mabillon ha detto che Adso disse...
Ero libero ormai da ogni timore. E a quel punto ho smesso di scrivere, per un
anno. Ho smesso perché ho scoperto un'altra cosa che già sapevo (che tutti
sapevano) ma che ho capito meglio lavorando.
Ho scoperto dunque che un romanzo non ha nulla a che fare, in prima istanza,
con le parole. Scrivere un romanzo è una faccenda cosmologica, come quella
raccontata dal Genesi (bisogna pur scegliersi dei modelli, diceva Woody Allen).

Il romanzo come fatto cosmologico

Intendo che per raccontare bisogna anzitutto costruirsi un mondo, il più
possibile ammobiliato sino agli ultimi particolari. Se costruissi un fiume, due rive, e
sulla riva sinistra ponessi un pescatore, e se a questo pescatore assegnassi un
carattere iroso e una fedina penale poco pulita, ecco, potrei incominciare a scrivere,
traducendo in parole quello che non può non avvenire. Che fa un pescatore? Pesca
(ed ecco tutta una sequenza più o meno inevitabile di gesti). E poi cosa accade? O ci
sono pesci che abboccano, o non ce ne sono. Se ci sono, il pescatore li pesca e poi va
a casa tutto contento. Fine della storia. Se non ci sono, visto che è irascibile, forse si
arrabbierà. Forse spezzerà la canna da pesca. Non è molto, ma è già un bozzetto.
Ma c'è un proverbio indiano che dice "siediti sulla riva del fiume e aspetta, il
cadavere del tuo nemico non tarderà a passare". E se lungo la corrente passasse un
cadavere - visto che la possibilità è insita nell'area intertestuale del fiume? Non
dimentichiamo che il mio pescatore ha la fedina penale sporca. Vorrà correre il
rischio di trovarsi nei pasticci? Che farà? Fuggirà, fingerà di non vedere il
cadavere? Si sentirà preso da coda di paglia, perché al postutto il cadavere è quello

dell'uomo che odiava? Irascibile com'è, si adirerà perché non ha potuto compiere lui
la vendetta agognata? Vedete, è bastato ammobiliare con poco il proprio mondo, e
già c'è l'inizio di una storia. C'è anche già l'inizio di uno stile, perché un pescatore
che pesca dovrebbe impormi un ritmo narrativo lento, fluviale, scandito sulla sua
attesa che dovrebbe essere paziente, ma anche sui sussulti della sua impaziente
iracondia. Il problema è costruire il mondo, le parole verranno quasi da sole. Rem
tene, verba sequentur. Il contrario di quanto, credo, avviene con la poesia: verba
tene, res sequentur.
Il primo anno di lavoro del mio romanzo è stato dedicato alla costruzione del
mondo. Lunghi regesti di tutti i libri che si potevano trovare in una biblioteca
medievale. Elenchi di nomi e schede anagrafiche per molti personaggi, tanti dei
quali poi sono stati esclusi dalla storia. Vale a dire che dovevo sapere anche chi
erano gli altri monaci che nel libro non appaiono; e non era necessario che il lettore
li conoscesse, ma dovevo conoscerli io. Chi ha detto che la narrativa deve fare
concorrenza allo Stato Civile? Ma forse deve fare concorrenza anche all'assessorato
all'urbanistica. E così lunghe indagini architettoniche, su foto e su piani
nell'enciclopedia dell'architettura, per stabilire la pianta dell'abbazia, le distanze,
persino il numero degli scalini in una scala a chiocciola. Marco Ferreri una volta mi
ha detto che i miei dialoghi sono cinematografici perché durano il tempo giusto. Per
forza, quando due dei miei personaggi parlavano andando dal refettorio al chiostro,
io scrivevo con la pianta sott'occhio, e quando erano arrivati smettevano di parlare.
Occorre crearsi delle costrizioni, per potere inventare liberamente. In poesia
la costrizione può essere data dal piede, dal verso, dalla rima, da quello che i
contemporanei hanno chiamato il respiro secondo l'orecchio... In narrativa la
costrizione è data dal mondo sottostante. E questo non ha nulla a che vedere con il
realismo (anche se spiega persino il realismo). Si può costruire un mondo del tutto
irreale, in cui gli asini volano e le principesse vengono risuscitate da un bacio: ma
occorre che quel mondo, puramente possibile e irrealistico, esista, secondo strutture
definite in partenza (bisogna sapere se è un mondo dove una principessa può essere
risuscitata solo dal bacio di un principe, o anche da quello di una strega, e se il
bacio di una principessa ritrasforma in principe solo i rospi o anche, poniamo, gli
armadilli).
Faceva parte del mio mondo anche la Storia, ed ecco perché ho letto e riletto
tante cronache medievali, e leggendole mi sono accorto che dovevano entrare nel
romanzo anche cose che all'inizio non mi avevano neppure sfiorato l'immaginazione,
come le lotte per la povertà, o l'inquisizione contro i fraticelli. Per esempio: perché
nel mio libro ci sono i fraticelli trecenteschi? Se dovevo scrivere una storia
medievale, avrei dovuto farla svolgere nel XIII o nel XII secolo, perché li conoscevo
meglio del XIV. Ma avevo bisogno di un investigatore, possibilmente inglese
(citazione intertestuale), che avesse un grande senso dell'osservazione e una
particolare sensibilità per l'interpretazione degli indizi. Queste qualità non si
trovavano se non nell'ambito francescano, e dopo Ruggiero Bacone; inoltre una
teoria sviluppata dei segni la troviamo solo con gli occamisti, o meglio c'era anche
prima, ma prima l'interpretazione dei segni o era di tipo simbolico o tendeva a

leggere nei segni le idee e gli universali. Solo tra Bacone e Occam si usano i segni
per indirizzarsi alla conoscenza degli individui. Dunque dovevo situare la storia nel
XIV secolo, con molta irritazione, perché mi ci muovevo più a fatica. Di lì nuove
letture, e la scoperta che un francescano del XIV secolo, anche inglese, non poteva
ignorare la disputa sulla povertà, specie se era amico o seguace, o conoscente di
Occam. (Per inciso, all'inizio avevo deciso che l'investigatore dovesse essere Occam
stesso, poi vi ho rinunciato, perché umanamente il Venerabile Inceptor mi è
antipatico.) Ma perché si svolge tutto alla fine di novembre del 1327? Perché in
dicembre Michele da Cesena è già ad Avignone (ed ecco cosa vuole dire
ammobiliare un mondo in un romanzo storico: alcuni elementi, come il numero di
scalini, dipendono da una decisione dell'autore, altri, come i movimenti di Michele,
dipendono dal mondo reale, che per avventura, in questo tipo di romanzi, viene a
coincidere col mondo possibile della narrazione).
Ma novembre era troppo presto. Infatti io avevo anche bisogno di ammazzare
un maiale. Perché? Ma è semplice, per poter ficcare un cadavere a testa in giù in un
orcio di sangue. E perché questo bisogno? Perché la seconda tromba dell'Apocalisse
dice che... Mica potevo cambiare l'Apocalisse, faceva parte del mondo. Bene,
succede che (mi sono informato) i maiali si ammazzano solo col freddo, e novembre
poteva essere troppo presto. A meno che non mettessi l'abbazia in montagna, in
modo da avere già della neve. Altrimenti la mia storia avrebbe potuto svolgersi in
pianura, a Pomposa, o a Conques.
È il mondo costruito che ci dirà come la storia deve poi andare avanti. Tutti
mi chiedono perché il mio Jorge evochi, nel nome, Borgés, e perché Borgés sia così
malvagio. Ma io non lo so. Volevo un cieco a guardia di una biblioteca (il che mi
sembrava una buona idea narrativa) e biblioteca più cieco non può che dare Borgés,
anche perché i debiti si pagano. E poi è attraverso commenti e miniature spagnole
che l'Apocalisse influenza tutto il Medio Evo. Ma quando ho messo Jorge in
biblioteca non sapevo ancora che fosse lui l'assassino. Per così dire, ha fatto lui tutto
da solo. E non si pensi che questa è una posizione "idealistica ", come chi dicesse si
pensi che questa è una posizione "idealistica ", come chi dicesse che i personaggi
hanno una vita loro e l'autore, come in trance, li fa agire per quello che essi gli
suggeriscono. Sciocchezze da tema della maturità. E che i personaggi sono costretti
ad agire secondo le leggi del mondo in cui vivono. Ovvero, il narratore è prigioniero
delle proprie premesse.
Un'altra bella storia è stata quella del labirinto. Tutti i labirinti di cui avevo
notizia, e avevo tra le mani il bello studio di Santarcangeli, erano labirinti all'aperto.
Potevano essere assai complicati e pieni di circonvoluzioni. Ma io avevo bisogno di
un labirinto chiuso (avete mai visto una biblioteca all'aperto?) e se il labirinto era
troppo complicato, con molti corridoi e sale interne, sarebbe mancata l'areazione
sufficiente. E una buona areazione era necessaria per alimentare l'incendio (questo
sì, che alla fine l'Edificio dovesse bruciare mi era molto chiaro, ma anche questo per
ragioni cosmologico - storiche: nel Medio Evo cattedrali e conventi bruciavano
come zolfanelli, immaginare una storia medievale senza incendio è come
immaginare un film di guerra nel Pacifico senza un aeroplano da caccia che

precipita in fiamme). Ed ecco che ho lavorato per due o tre mesi alla costruzione di
un labirinto adatto, e alla fine ho dovuto aggiungerci delle feritoie, altrimenti di aria
ve ne sarebbe stata sempre troppo poca.

Chi parla

Avevo molti problemi. Volevo un luogo chiuso, un universo concentrazionario,
e per chiuderlo meglio era opportuno che introducessi oltre le unità di luogo, anche
le unità di tempo (visto che quella di azione era dubbia). Dunque un'abbazia
benedettina, con la vita scandita dalle ore canoniche (forse il modello inconscio era
l'Ulysses, per la struttura ferrea a ore del giorno; ma era anche la Montagna
Incantata, per il luogo rupestre e sanatoriale in cui avrebbero dovuto svolgersi tante
conversazioni). Le conversazioni mi ponevano molti problemi, ma quelli li ho risolti
poi scrivendo. C'è una tematica, poco trattata nelle teorie della narrativa, che è
quella dei turn ancillaries, e cioè degli artifici attraverso i quali il narratore passa la
parola ai vari personaggi. Si veda quali differenze ci sono tra questi cinque dialoghi:
1.
2.
3.
4.
5.

- Come stai?
- Non male e tu?
- Come stai? disse Giovanni.
- Non male, e tu? disse Piero.
- Come, - disse Giovanni -, come stai?
E Piero, di botto: - Non male, e tu?
- Come stai? - si premurò Giovanni.
- Non male, e tu? - cachinnò Piero.
Disse Giovanni: - Come stai?
Non male, - rispose Piero con voce incolore.
Poi, con un sorriso indefinibile: - E tu?

Tranne i primi due casi, negli altri si osserva quello che si definisce "istanza
dell'enunciazione". L'autore interviene con un commento personale a suggerire
quale senso possano assumere le parole dei due. Ma tale intenzione è davvero
assente dalle soluzioni apparentemente asettiche dei primi due casi? E il lettore, è
più libero nei due casi asettici, dove potrebbe subire una imposizione emotiva senza
accorgersene (si pensi all'apparente neutralità del dialogo hemingwayano!) oppure è
più libero negli altri tre casi, dove almeno sa a che gioco l'autore stia giocando?
È un problema di stile, è un problema ideologico, è un problema di "poesia ",
tanto come la scelta di una rima interna o di un'assonanza, o l'introduzione di un
paragramma. Si deve trovare una certa coerenza. Forse nel mio caso ero facilitato,
perché tutti i dialoghi sono riferiti da Adso, ed è più che evidente che Adso impone il
suo punto di vista a tutta la narrazione.

I dialoghi mi ponevano poi un altro problema. Quanto poteva no essere
medievali? In altri termini, mi rendevo conto, già scrivendo, che il libro assumeva
una struttura da melodramma buffo, con lunghi recitativi, e ampie arie. Le arie (per
esempio la descrizione del portale) facevano il verso alla grande retorica dell'Età
Media, e lì i modelli non mancavano. Ma i dialoghi? A un certo punto temevo che i
dialoghi fossero Agata Christie, mentre le arie erano Suger o San Bernardo. Sono
andato a rileggermi i romanzi medievali, voglio dire l'epopea cavalleresca, e mi
sono accorto che, con qualche licenza da parte mia, rispettavo però un uso narrativo
e poetico che non era ignoto al Medio Evo. Ma il problema mi ha a lungo
arrovellato, e non sono sicuro di aver risolto questi cambi di registro tra aria e
recitativo.
Altro problema: l'incassamento delle voci ovvero delle istanze narrative.
Sapevo che stavo raccontando (io) una storia con le parole di un altro, e avendo
avvertito nella prefazione che le parole di questo altro erano state filtrate da almeno
altre due istanze narrative, quella di Mabillon e quella dell'abate Vallet, anche se si
poteva supporre che essi avessero lavorato solo come filologi di un testo non
manipolato (ma chi ci crede?). Però il problema si riproponeva all'interno della
narrazione fatta in prima persona da Adso. Adso racconta a ottant'anni quello che
ha visto a diciotto. Chi parla, l'Adso diciottenne o l'Adso ottantenne? Tutti e due, è
ovvio, ed è voluto. Il gioco stava nel mettere in scena di continuo Adso vecchio che
ragiona su ciò che ricorda di aver visto e sentito come Adso giovane. Il modello (ma
non sono andato a rileggermi il libro, mi bastavano remoti ricordi) era il Serenus
Zeitblom del Doctor Faustus. Questo doppio gioco enunciativo mi ha affascinato e
appassionato moltissimo. Anche perché, tornando a ciò che dicevo sulla maschera,
duplicando Adso duplicavo ancora una volta la serie di intercapedini, di schermi,
posti tra me come personalità biografica, o me come autore narrante, io narrante, e i
personaggi narrati, compresa la voce narrativa. Mi sentivo sempre più protetto, e
tutta l'esperienza mi ha ricordato (vorrei dire carnalmente, e con l'evidenza di un
sapore di madeleine imbevuta di tiglio) certi giochi infantili sotto le coperte, quando
mi sentivo come in un sottomarino, e di lì lanciavo messaggi a mia sorella, sotto le
coperte di un altro lettino, entrambi isolati dal mondo esterno, e totalmente liberi di
inventare lunghe corse sul fondo di mari silenziosi.
Adso è stato molto importante per me. Sin dall'inizio volevo raccontare tutta
la storia (coi suoi misteri, i suoi eventi politici e teologici, le sue ambiguità) con la
voce di qualcuno che passa attraverso gli avvenimenti, li registra tutti con la fedeltà
fotografica di un adolescente, ma non li capisce (e non li capirà a fondo neppure da
vecchio, tanto che poi sceglie una fuga nel nulla divino che non era quella che gli
aveva insegnato il suo maestro). Far capire tutto attraverso le parole di qualcuno
che non capisce nulla. Leggendo le critiche, mi accorgo che questo è uno degli
aspetti del romanzo che ha meno impressionato i lettori colti, o almeno, direi che
nessuno lo ha rilevato, o quasi. Ma mi chiedo ora se questo non sia stato uno degli
elementi che hanno determinato la leggibilità del romanzo da parte di lettori non
sofisticati. Si sono identificati con l'innocenza del narratore, e si sono sentiti
giustificati anche quando non capivano tutto. Li ho restituiti ai loro tremori di fronte

al sesso, alle lingue ignote, alle difficoltà del pensiero, ai misteri della vita politica...
Queste sono cose che capisco ora, après coup, ma forse allora trasferivo ad Adso
molti dei miei tremori di adolescente, certamente nelle sue palpitazioni d'amore
(però sempre con la garanzia di poter agire per interposta persona: infatti Adso vive
i suoi patimenti d'amore solo attraverso le parole con cui i dottori della chiesa
parlavano d'amore). L'arte è la fuga dall'emozione personale,, me lo avevano
insegnato sia Joyce che Eliot.
La lotta contro l'emozione è stata durissima. Avevo scritto una bella
preghiera, modellata sull'elogio della Natura di Alano di Lilla, da mettere in bocca a
Guglielmo in, un momento di emozione. Poi ho capito che ci saremmo emozionati
entrambi, io come autore e lui come personaggio. Io come autore non dovevo, per
ragioni di poetica. Lui come personaggio non poteva, perché era fatto di altra pasta,
e le sue emozioni erano tutte mentali, oppure represse. Così ho eliminato quella
pagina. Dopo aver letto il libro una amica mi ha detto: "L'unica mia obiezione è che
Guglielmo non ha mai un moto di pietà". L'ho riferito a un altro amico che mi ha
risposto: "È giusto, quello è lo stile della sua pietas". Forse era così. E così sia.
E così sia.

La preterizione

Adso mi è servito per risolvere ancora un'altra questione. Avrei potuto fare
svolgere la storia in un Medio Evo in cui tutti sapevano di cosa si parlava. Come in
una storia contemporanea, se un personaggio dice che il Vaticano non approverebbe
il suo divorzio, non si deve spiegare cos'è il Vaticano e perché non approva il
divorzio. Ma in un romanzo storico non si può fare così perché vi si narra anche per
chiarire meglio a noi contemporanei cosa sia accaduto, e in che senso ciò che è
accaduto conti anche per noi.
Il rischio è allora quello del salgarismo. I personaggi di Salgari fuggono nella
foresta, braccati dai nemici, e inciampano in una radice di baobab: ed ecco che il
narratore sospende l'azione e ci fa una lezione di botanica sui baobab. Ora è
diventato topos, amabile come i vizi delle persone che abbiamo amato, ma non si
dovrebbe fare.
Ho riscritto centinaia di pagine per evitare questo tipo di caduta; ma non
ricordo di essermi mai accorto di come risolvessi il problema. Me ne son reso conto
solo due anni dopo, e proprio mentre cercavo di spiegarmi perché il libro fosse letto
anche da persone che non potevano certo amare i libri così "colti ". Lo stile
narrativo di Adso è fondato su quella figura di pensiero che si chiama preterizione.
Ricordate l'esempio illustre? "Cesare taccio, che per ogni piaggia..." Si dice di non
voler parlare di qualcosa che tutti conoscono benissimo, e nel dirlo si parla di quella
cosa. Questo è un poco il modo in cui Adso accenna a persone ed eventi come ben
noti, e tuttavia ne parla. Quanto a quelle persone e a quegli eventi che il lettore di

Adso, tedesco della fine del secolo, non poteva conoscere, perché si erano svolti in
Italia all'inizio del secolo, Adso non ha reticenze a parlarne, e in tono didascalico,
perché tale era lo stile del cronista medievale, voglioso di introdurre nozioni
enciclopediche ogni qual volta nominasse qualcosa. Dopo aver letto il manoscritto,
un'amica (non la stessa di prima) mi disse che era stata colpita dal tono giornalistico
del racconto, non da romanzo, ma da articolo di Espresso, così disse, se ben ricordo.
Sulle prime ci rimasi male, poi capii quello che lei aveva colto, ma senza
riconoscere. È così che raccontano i cronisti di quei secoli, e se noi parliamo oggi di
cronaca è perché allora si scrivevano tante croniche.

Il respiro

Ma i lunghi brani didascalici andavano messi anche per un'altra, ragione.
Dopo aver letto il manoscritto, gli amici della casa editrice mi suggerirono di
accorciare le prime cento pagine, che trovavano molto impegnative e faticose. Non
ebbi dubbi, rifiutai, perché, sostenevo, se qualcuno voleva entrare nell'abbazia e
viverci sette giorni, doveva accettarne il ritmo. Se non ci riusciva, non sarebbe mai
riuscito a leggere tutto il libro. Quindi, funzione penitenziale, iniziatoria, delle prime
cento pagine, e a chi non piace peggio per lui, rimane alle falde della collina.
Entrare in un romanzo è come fare un'escursione in montagna: occorre imparare un
respiro, prendere un passo, altrimenti ci si ferma subito. È lo stesso di ciò che
avviene in poesia. Pensate come sono insopportabili quei poeti recitati da attori che,
per "interpretare", non rispettano la misura del verso, fanno degli enjambe ments
recitativi come se parlassero in prosa, stanno dietro al contenuto e non al ritmo. Per
leggere una poesia in endecasillabi e terza rima occorre assumere il ritmo cantato
che il poeta voleva. Meglio recitar Dante come se fossero le rime del Corriere dei
Piccoli di un tempo, che non correndo a tutti i costi dietro al senso. In narrativa il
respiro non è affidato alle frasi, ma a macro proposizioni più ampie, a scansioni di
eventi. Ci sono romanzi che respirano come gazzelle e altri che respirano come
balene, o elefanti. L'armonia non sta nella lunghezza del fiato, ma nella regolarità
con cui lo si tira: anche perché se a un certo punto (ma non dovrebbe essere troppo
sovente) il fiato si interrompe e un capitolo (o una sequenza) finiscono prima che il
respiro sia tirato del tutto, questo può giocare un ruolo importante nell'economia del
racconto, segnare un punto di rottura, un colpo di scena. Almeno così si vede fare
dai grandi: "La sventurata rispose" - punto e a capo non ha lo stesso ritmo di "Addio
monti", ma quando arriva è come se il bel cielo di Lombardia si coprisse di sangue.
Un grande romanzo è quello in cui l'autore sa sempre a che punto accelerare,
frenare e come dosare questi colpi di pedale nel quadro di un ritmo di fondo che
rimane costante. E in musica si può "rubare", ma che non si rubi troppo, se no
abbiamo quei cattivi esecutori che credono che, per fare Chopin, basti esagerare nel
rubato. Non sto parlando di come ho risolto i miei problemi, bensì di come me li

sono posti. E se dovessi dire che me li ponevo coscientemente, mentirei. C'è un
pensiero compositivo che pensa anche attraverso il ritmo delle dita che battono sui
tasti della macchina.
Vorrei dare un esempio di come raccontare sia pensare con le dita. È chiaro
che la scena dell'amplesso in cucina è costruita tutta con citazioni da testi religiosi, a
partire dal Cantico dei Cantici sino a san Bernardo e a Jean de Fecamp, o santa
Hildegarda di Bingen. Almeno, anche chi non ha pratica di mistica medievale, ma un
po' di orecchio, se ne è accorto. Ma quando ora qualcuno mi chiede di chi sono le
citazioni e dove finisce una e incomincia l'altra, non sono più in grado di dirlo.
Infatti io avevo decine e decine di schede con tutti i testi, e talora delle pagine
di libro, e delle fotocopie, moltissime, molte più di quante non ne abbia poi usate.
Ma quando ho scritto la scena l'ho scritta di getto (solo dopo l'ho limata, come a
passarci sopra una vernice omogeneizzante, perché si vedessero ancora meno le
suture). Dunque, scrivevo, accanto avevo tutti i testi, buttati senz'ordine, e spostavo
l'occhio ora su uno ora sull'altro, copiando un brano, poi collegandolo subito a un
altro. È il capitolo che, in prima stesura, ho scritto più rapidamente di tutti. Ho
capito dopo che cercavo di seguire con le dita il ritmo dell'amplesso, e quindi non
potevo arrestarmi per scegliere la citazione giusta. Ciò che rendeva giusta la
citazione inserita in quel punto era il ritmo con cui la inserivo, scartavo con gli occhi
quelle che avrebbero arrestato il ritmo delle dita. Non posso dire che la stesura
dell'evento sia durata quanto l'evento (benché ci siano degli amplessi abbastanza
lunghi), ma ho cercato di abbreviare il più possibile la differenza tra tempo
dell'amplesso e tempo della scrittura. E dico scrittura non nel senso barthesiano,
bensì nel senso del dattilografo, sto parlando della scrittura come atto materiale,
fisico. E sto parlando di ritmi del corpo, non di emozioni. L'emozione, ormai filtrata,
era tutta prima, nella decisione di assimilare estasi mistica ed estasi erotica, nel
momento in cui avevo letto e scelto i testi da usare. Dopo, nessuna emozione, era
Adso che faceva all'amore, non io, io dovevo solo tradurre la sua emozione in un
gioco di occhi e di dita, come se avessi deciso di raccontare una storia d'amore
suonando il tamburo.

Costruire il lettore

Ritmo, respiro, penitenza... Per chi, per me? No, certo, per il lettore. Si scrive
pensando a un lettore. Così come il pittore dipinge pensando allo spettatore del
quadro. Dopo aver dato un colpo di pennello, si allontana di due o tre passi e studia
l'effetto: guarda cioè al quadro come dovrebbe guardarlo, in condizioni di luce
acconcia, lo spettatore quando l'ammirerà appeso alla parete. Quando l'opera è
finita, si instaura un dialogo tra il testo e i suoi lettori (l'autore è escluso). Mentre
l'opera si fa, il dialogo è doppio. C'è il dialogo tra quel testo e tutti gli altri testi
scritti prima (si fanno libri solo su altri libri e intorno ad altri libri) e c'è il dialogo

tra l'autore e il proprio lettore modello. L'ho teorizzato in altre opere come Lector in
fabula o prima ancora in Opera aperta, né l'ho inventato io.
Può accadere che l'autore scriva pensando a un certo pubblico empirico,
come facevano i fondatori del romanzo moderno, Richardson o Fielding o Defoe, che
scrivevano per i mercanti e le loro mogli, ma scrive per il pubblico anche Joyce che
pensa a un lettore ideale affetto da un'ideale insonnia. In entrambi i casi, sia che si
creda di parlare a un pubblico che è lì, soldi alla mano, fuori dalla porta, sia che ci
si proponga di scrivere per un lettore a venire, scrivere è costruire, attraverso il
testo, il proprio modello di lettore.
Cosa vuol dire pensare a un lettore capace di superare lo scoglio penitenziale
delle prime cento pagine? Significa esattamente scrivere cento pagine allo scopo di
costruire un lettore adatto per quelle che seguiranno.
C'è uno scrittore che scrive solo per i posteri? No, neppure se lo afferma,
perché, siccome non è Nostradamus, non può che configurarsi un autore che scriva
per pochi lettori? Sì, se con questo si intende che il Lettore Modello che egli si
configura, nelle sue previsioni, ha poche possibilità di essere impersonato dai più.
Ma anche in questo caso lo scrittore scrive con la speranza, neppur troppo segreta,
che proprio il suo libro crei, e in gran numero, molti nuovi rappresentanti di questo
lettore voluto e perseguito con tanta acribia artigiana, postulato, incoraggiato dal
suo testo.
La differenza è se mai tra il testo che vuole produrre un lettore nuovo e quello
che cerca di andare incontro ai desideri dei lettori tali quali li si trova già per la
strada. In questo secondo caso abbiamo il libro scritto, costruito secondo un
formulario buono per prodotti serializzati, l'autore fa una sorta di analisi di mercato,
e si adegua. Che lavori per formule lo si vede sulla distanza, analizzando i vari
romanzi che ha scritto, e rilevando che in tutti, cambiando i nomi, i luoghi e le
fisionomie, si racconta la stessa storia. Quella che il pubblico già chiedeva.
Ma quando lo scrittore pianifica il nuovo, e progetta un lettore diverso, non
vuole essere un analista di mercato che fa la lista delle richieste espresse, bensì un
filosofo, che intuisce le trame dello Zeitgeist. Egli vuole rivelare al proprio pubblico
ciò che esso dovrebbe volere, anche se non lo sa. Egli vuole rivelare il lettore a se
stesso.
Se Manzoni avesse dovuto badare a quello che il pubblico chiedeva, la
formula l'aveva, il romanzo storico di ambiente medievale, con personaggi illustri,
come nella tragedia greca, re e principesse (e non fa così nell'Adelchi?) e grandi e
nobili passioni, e imprese guerresche, e celebrazione delle glorie italiche in un'epoca
in cui l'Italia era terra di forti. Non facevano così, prima di lui, con lui e l'Italia era
terra di forti. Non facevano così, prima di lui, con lui e dopo di lui, tanti romanzieri
storici più o meno sciagurati, dall'ardopo di lui, tanti romanzieri storici più o meno
sciagurati, dall'artigiano d'Azeglio, al focoso e lutulento Guerrazzi, all'illeggibile
Cantù? E invece cosa fa Manzoni? Sceglie il Seicento, epoca di schiavitù, e
personaggi vili, e l'unico spadaccino è un fellone, e di battaglie non ne racconta, e
ha il coraggio di appesantire la storia con documenti e grida... E piace, piace a tutti,
a dotti e a indotti, a grandi e piccini, a pinzoccheri e a mangiapreti. Perché aveva

intuito che i lettori del suo tempo dovevano avere quello, anche se non lo sapevano,
anche se non lo chiedevano, anche se non credevano che fosse commestibile. E
quanto lavora, di lima, sega e martello, e risciacquatura di panni, per rendere
palatabile il suo prodotto. Per obbligare i lettori empirici a diventare il lettore
modello che egli aveva vagheggiato.
Manzoni non scriveva per piacere al pubblico così come era, ma per creare un
pubblico a cui il suo romanzo non potesse non piacere. E guai se non fosse piaciuto,
lo vedete con quanta ipocrisia e serenità parla dei suoi venticinque lettori.
Venticinque milioni, ne vuole.
Che lettore modello volevo, mentre scrivevo? Un complice, certo, che stesse al
mio gioco. Io volevo diventare completamente medievale e vivere nel Medio Evo
come se fosse il mio tempo (e viceversa). Ma al tempo stesso volevo, con tutte le mie
forze, che si disegnasse una figura di lettore il quale, superata l'iniziazione,
diventasse mia preda, ovvero preda del testo e pensasse di non voler altro che ciò
che il testo gli offriva. Un testo vuole essere una esperienza di trasformazione per il
proprio lettore. Tu credi di voler sesso, e trame criminali in cui alla fine si scopre il
colpevole, e molta azione, ma al tempo stesso ti vergogneresti di accettare una
venerabile paccottiglia fatta di mani della morta e fabbri del convento. Ebbene io ti
darò latino, e poche donne, e teologia a bizzeffe e sangue a litri come nel Grand
Guignol, in modo che tu dica "ma è falso, non ci sto!" E a questo punto dovrai essere
mio, e provare il brivido della infinita onnipotenza di Dio, che vanifica l'ordine del
mondo. E poi, se sarai bravo, accorgerti del modo in cui ti ho tratto nella trappola,
perché infine te lo dicevo ad ogni passo, ti avvertivo bene che ti stavo traendo a
dannazione, ma il bello dei patti col diavolo è che li si firma ben sapendo con chi si
tratta. Altrimenti, perché essere premiato con l'inferno?
E siccome volevo che fosse preso come piacevole l'unica cosa che ci fa
fremere, e cioè il brivido metafisico, non mi restava che scegliere (tra i modelli di
trama) quella più metafisica e filosofica, il romanzo poliziesco.

La metafisica poliziesca

Non a caso il libro parte come se fosse un giallo (e continua a illudere il
lettore ingenuo, sino alla fine, così che il lettore ingenuo può anche non accorgersi
che si tratta di un giallo dove si scopre assai poco, e il detective viene sconfitto). Io
credo che alla gente piacciano i gialli non perché ci sono i morti ammazzati, né
perché vi si celebra il trionfo dell'ordine finale (intellettuale, sociale, legale e
morale) sul disordine della colpa. È che il romanzo poliziesco rappresenta una
storia di congettura, allo stato puro. Ma anche una diagnosi medica, una ricerca
scientifica, anche una interrogazione metafisica sono casi di congettura. In fondo la
domanda base della filosofia (come quella della psicoanalisi) è la stessa del romanzo
poliziesco: di chi è la colpa? Per saperlo (per credere di saperlo) bisogna

congetturare che tutti i fatti abbiano una logica, la logica che ha imposto loro il
colpevole. Ogni storia di indagine e di congettura ci racconta qualcosa presso a cui
abitiamo da sempre (citazione pseudo-heideggeriana). A questo punto è chiaro
perché la mia storia di base (chi è l'assassino?) si dirama in tante altre storie, tutte
storie di altre congetture, tutte intorno alla struttura della congettura in quanto tale.
congettura in quanto tale. Un modello astratto della congetturalità è il labirinto. Ma
ci sono tre tipi di labirinto. Uno è quello greco, quello di Teseo. Questo labirinto non
consente a nessuno di perdersi: entri e arrivi al centro, e poi dal centro all'uscita.
Per questo al centro c'è il Minotauro, altrimenti la storia non avrebbe sapore,
sarebbe una semplice passeggiata. Il terrore nasce caso mai perché non sai dove
arriverai e cosa farà il Minotauro. Ma se tu svolgi il labirinto classico, ti ritrovi tra
le mani un filo, il filo d'Arianna. Il labirinto classico è il filo d'Arianna di se stesso.
Poi c'è il labirinto manieristico: se lo svolgi ti ritrovi tra le mani una specie di
albero, una struttura a radici con molti vicoli ciechi. L'uscita è una sola, ma puoi
sbagliare. Hai bisogno di un filo d'Arianna per non perderti. Questo labirinto è un
modello di trialand-error process. Infine c'è la rete, ovvero quella che Deleuze e
Guattari chiamano rizoma. Il rizoma è fatto in modo che ogni strada può connettersi
con ogni altra. Non ha centro, non ha periferia, non ha uscita, perché è
potenzialmente infinito. Lo spazio della congettura è uno spazio a rizoma. Il labirinto
della mia biblioteca è ancora un labirinto manieristico, ma il mondo in cui
Guglielmo si accorge di vivere è già strutturato a rizoma: ovvero, è strutturabile, ma
mai definitivamente strutturato. Un ragazzo di diciassette anni mi ha detto che non
ha capito nulla delle discussioni teologiche, ma che esse agivano come
prolungamenti del labirinto spaziale (come se fossero musica thrilling in un film. di
Hitchcock). Credo che sia accaduto qualcosa del genere: anche il lettore ingenuo ha
fiutato che si trovava di fronte a una storia di labirinti, e non di labirinti spaziali.
Potremmo dire una storia di labirinti, e non di labirinti spaziali. Potremmo dire che,
curiosamente, le letture più ingenue erano le più "strutturali". Il lettore ingenuo è
entrato a contatto diretto, senza mediazione dei contenuti, con il fatto che è
impossibile che ci sia una storia.

Il divertimento

Volevo che il lettore si divertisse. Almeno quanto mi stavo divertendo io.
Questo è un punto molto importante, che sembra contrastare con le idee più pensose
che crediamo di avere circa il romanzo.
Divertire non significa di-vertere, distogliere dai problemi. Robinson Crusoe
vuole divertire il proprio lettore modello, raccontandogli dei calcoli e delle
operazioni quotidiane di un bravo homo oeconomicus assai simile a lui. Ma il
semblable di Robinson, dopo che si è divertito leggendosi in Robinson, in qualche
modo dovrebbe aver capito qualcosa di più, essere diventato un altro. Divertendosi,

in qualche modo, ha imparato. Che il lettore impari qualcosa circa il mondo o
qualcosa circa il linguaggio, questa differenza contrassegna diverse poetiche della
narratività, ma il punto non cambia. Il lettore ideale del Finnegans Wake deve alla
fine divertirsi quanto il lettore di Carolina Invernizio. Tanto quanto. Ma in modo
diverso. Ora, il concetto divertimento è storico.
Ci sono modi di divertirsi e di divertire diversi per ogni stagione del romanzo.
È indubbio che il romanzo moderno ha cercato di deprimere il divertimento della
trama per privilegiare altri tipi di divertimento. Io, grande ammiratore della poetica
aristotelica, ho sempre pensato che, malammiratore della poetica aristotelica, ho
sempre pensato che, malgrado tutto, un romanzo deve divertire anche e soprattutto
attraverso la trama.
È indubbio che se un romanzo diverte, ottiene il consenso di un pubblico. Ora,
per un certo periodo, si è pensato che il consenso fosse una spia negativa. Se un
romanzo trova consenso, allora è perché non dice nulla di nuovo, e dà al pubblico
ciò che esso si attendeva già.
Credo però non sia la stessa cosa dire "se un romanzo dà al lettore ciò che si
attendeva, trova consenso" e "se un romanzo trova consenso è perché dà al lettore
ciò che esso si attendeva ". La seconda affermazione non è sempre vera. Basti
pensare a Defoe o a Balzac, per arrivare sino al Tamburo di latta o a Cent'anni di
solitudine. Si dirà che l'equazione "consenso = disvalore" è stata incoraggiata da
certe posizioni polemiche prese da noi del gruppo 63, e anche prima del '63, quando
si identificava il libro di successo col libro consolatorio, e il romanzo consolatorio
col romanzo a intrecbro consolatorio, e il romanzo consolatorio col romanzo a
intreccio, mentre si celebrava l'opera sperimentale, che fa scandalo ed è rifiutata dal
grande pubblico. E queste cose sono state dette, aveva un senso dirle, e sono quelle
che hanno maggiormente scandalizzato i letterati benpensanti e che non sono mai
più state dimenticate dai cronisti - e giustamente perché erano state pronunciate
proprio per ottenere quest'effetto, e pensando a romanzi tradizionali dall'impianto
fondamentalmente consolatorio e privi di innovazioni interessanti rispetto alla
problematica ottocentesca. E che poi allora si formassero schieramenti, e si facesse
sovente di ogni erba un fascio, talora per ragioni di guerra per bande, è fatale. Mi
ricordo che i nemici erano Lampedusa, Bassani e Cassola, e oggi, personalmente,
farei sottili differenze tra i tre. Lampedusa aveva scritto un buon romanzo fuori
tempo, e si polemizzava contro la celebrazione che se ne faceva come se proponesse
una nuova via alla letteratura italiana, mentre al contrario ne chiudeva
gloriosamente un'altra. Su Cassola non ho cambiato opinione. Su Bassani invece
oggi andrei molto ma molto più cauto e se fossi nel '63 lo accetterei come compagno
di strada. Ma il problema di cui voglio parlare è un altro.
È che nessuno si ricorda più di quanto è accaduto nel 1965, quando il gruppo
si era riunito a Palermo, di nuovo, per discutere sul romanzo sperimentale (e dire
che gli atti sono ancora in catalogo, col titolo Il romanzo sperimentale, da
Feltrinelli, con la data 1965 in copertina, e 1966 sul finito di stampare). Ora nel
corso di quel dibattito si trovavano cose molto interessanti. Anzitutto la relazione
iniziale di Renato Barilli, già teorico di tutti gli sperimentalismi del Nouveau Roman,

che si trovava a quel punto a fare i conti col nuovo Robbe Grillet, e con Grass, e con
Pynchon (non si dimentichi che ora Pynchon viene citato tra gli iniziatori del postmoderno, ma allora questa parola non esisteva, almeno in Italia, e stava
cominciando John Barth in America), e citava il riscoperto Roussel, che amava
Verne, e non citava Borgés perché la sua rivalutazione non era ancora iniziata. E
cosa diceva Barilli? Che sino ad allora si era privilegiata la fine dell'intreccio, e il
blocco dell'azione nell'epifania e nell'estasi materialistica. Ma che stava iniziando
una nuova fase della narrativa con la rivalutazione dell'azione, sia pure di una
azione autre.
Io analizzavo l'impressione che avevamo provato la sera prima assistendo a
un curioso collage cinematografico di Baruchello e Grifi, Verifica incerta, una storia
fatta con spezzoni di storie, anzi di situazioni standard, di topoi, del cinema
commerciale. E rilevavo che là dove il pubblico aveva reagito con maggior piacere
era nei punti in cui, sino a pochi anni fa, avrebbe reagito dando segni di scandalo, e
cioè dove le conseguenze logiche e temporali dell'azione tradizionale venivano eluse
e le sue attese apparivano violentemente frustrate. L'avanguardia stava diventando
tradizione, ciò che era dissonante qualche anno prima diventava miele per le
orecchie (o per gli occhi). E da questo non si poteva che trarre una conclusione.
L'inaccettabilità del messaggio non era più criterio principe per una narrativa (e per
qualsiasi arte) sperimentale, visto che l'inaccettabile era ormai codificato come
piacevole. Si profilava un ritorno conciliato a nuove forme di accettabile, e di
piacevole. E ricordavo che, se al tempo delle serate futuriste di Marinetti era
indispensabile che il pubblico fischiasse, "oggi è invece improduttiva e sciocca la
polemica di chi giudica fallito un esperimento per il fatto che viene accettato come
normale: è un rifarsi allo schema assiologico dell'avanguardia storica, e a questo
punto l'eventuale critico dell'avanguardia altro non è che un marinettiano in ritardo.
Ribadiamo che solo in un momento storico preciso l'inaccettabilità del messaggio da
parte del ricettore è diventata una garanzia di valore... Sospetto che forse dovremo
rinunciare a quella arrière pensée, che domina costantemente le nostre discussioni,
per cui lo scandalo esterno dovrebbe essere una verifica della validità di un lavoro.
La stessa dicotomia tra ordine e disordine, tra opera di consumo e opera di
provocazione, pur non perdendo di validità, andrà riesaminata forse in un'altra
prospettiva: cioè, credo che sarà possibile trovare elementi di rottura e
contestazione in opere che apparentemente si prestano ad un facile consumo, ed
accorgersi al contrario che certe opere, che appaiono come provocatorie e fanno
ancora saltare sulla sedia il pubblico, non contestano nulla... In questi giorni ho
trovato qualcuno che, insospettito perché un prodotto gli era piaciuto troppo, lo
sospendeva in una zona di dubbio..." E via dicendo.
1965. Erano gli anni in cui iniziava la pop art, e dunque cadevano le
distinzioni tradizionali tra arte sperimentale, non figurativa, e arte di massa,
narrativa e figurativa. Gli anni in cui Pousseur, riferendosi ai Beatles, mi diceva
"essi lavorano per noi", non accorgendosi però ancora che lui stava lavorando
anche per loro (e avrebbe dovuto venire Cathy Berberian a mostrarci che i Beatles,

ricondotti a Purcell, come era giusto, potevano essere eseguiti in concerto accanto a
Monteverdi e a Satie).

Il post-moderno, l'ironia, il piacevole

Dal 1965 a oggi si sono definitivamente chiarite due idee. Che si poteva
ritrovare l'intreccio anche sotto forma di citazione di altri intrecci, e che la citazione
avrebbe potuto essere meno consolatoria dell'intreccio citato (sarà del 1972
l'almanacco Bompiani intitolato al Ritorno dell'intreccio, sia pure attraverso la
rivisitazione ironica, e ammirata al tempo stesso, di Ponson du Terrail e di Eugène
Sue, e all'ammirazione con poca ironia di certe grandi pagine di Dumas). Si poteva
avere un romanzo non consolatorio, abbastanza problematico, e tuttavia piacevole?
Questa sutura, e il ritrovamento non solo dell'intreccio ma anche della
piacevolezza, doveva essere attuata dai teorici americani del Post-Modernismo.
Malauguratamente "post-moderno" è un termine buono à tout faire. Ho
l'impressione che oggi lo si applichi a tutto ciò che piace a chi lo usa. D'altra parte
sembra ci sia un tentativo di farlo slittare all'indietro: prima sembrava adattarsi ad
alcuni scrittori o artisti operanti negli ultimi vent'anni, poi via via è arrivato sino a
inizio secolo, poi più indietro, e la marcia continua, tra poco la categoria del postmoderno arriverà a Omero.
Credo tuttavia che il post-moderno non sia una tendenza circoscrivibile
cronologicamente, ma una categoria spirituale, o meglio un Kunstwollen, un modo
di operare. Potremmo dire che ogni epoca ha il proprio post-moderno, così come
ogni epoca avrebbe il proprio manierismo (tanto che mi chiedo se post-moderno non
sia il nome moderno del Manierismo come categoria metastorica). Credo che in ogni
epoca si arrivi a dei momenti di crisi quali quelli descritti da Nietzsche nella
Seconda Inattuale, sul danno degli studi storici. Il passato ci condiziona, ci sta
addosso, ci ricatta. L'avanguardia storica (ma anche qui intenderei quella di
avanguardia come categoria metastorica) cerca di regolare i conti con il passato.
"Abbasso il chiaro di luna ", motto futurista, è un programma tipico di ogni
avanguardia, basta mettere qualcosa di appropriato al posto del chiaro di luna.
L'avanguardia distrugge il passato, lo sfigura: le Demoiselles d'Avignon sono il
gesto tipico dell'avanguardia; poi l'avanguardia va oltre, distrutta la figura
l'annulla, arriva all'astratto, all'informale, alla tela bianca, alla tela lacerata, alla
tela bruciata, in architettura sarà la condizione minima del curtain wall, l'edificio
come stele, parallelepipedo puro, in letteratura la distruzione del flusso del discorso,
sino al collage alla Bourroughs, sino al silenzio o alla pagina bianca, in musilage
alla Bourroughs, sino al silenzio o alla pagina bianca, in musica sarà il passaggio
dall'atonalità al rumore, al silenzio assoluto (in questo senso il Cage delle origini è
moderno

Ma arriva il momento che l'avanguardia (il moderno) non può più andare
oltre, perché ha ormai prodotto un metalinguaggio che parla dei suoi impossibili
testi (l'arte concettuale). La risposta post-moderna al moderno consiste nel
riconoscere che il passato, visto che non può essere distrutto, perché la sua
distruzione porta al silenzio, deve essere rivisitato: con ironia, in modo non
innocente. Penso all'atteggiamento post-moderno come a quello di chi ami una
donna, molto colta, e che sappia che non può dirle "ti amo disperatamente", perché
lui sa che lei sa (e che lei sa che lui sa) che queste frasi le ha già scritte Liala.
Tuttavia c'è una soluzione. Potrà dire: "Come direbbe Liala, ti amo disperatamente".
A questo punto, avendo evitata la falsa innocenza, avendo detto chiaramente che non
si può più parlare in modo innocente, costui avrà però detto alla donna ciò che
voleva dirle: che la ama, ma che la ama in un'epoca di innocenza perduta. Se la
donna sta al gioco, avrà ricevuto una dichiarazione d'amore, ugualmente. Nessuno
dei due interlocutori si sentirà innocente, entrambi avranno accettato la sfida del
passato, del già detto che non si può eliminare, entrambi giocheranno
coscientemente e con piacere al gioco dell'ironia... Ma entrambi saranno riusciti
ancora una volta a parlare d'amore.
Ironia, gioco meta linguistico, enunciazione al quadrato. Per cui se, col
moderno, chi non capisce il gioco non può che rifiutarlo, col post-moderno è anche
possibile non capire il gioco e prendere le cose sul serio. Che è poi la qualità (il
rischio) dell'ironia. C'è sempre chi prende il discorso ironico come se fosse serio.
Penso che i collages di Picasso, di Juan Gris e di Braque fossero moderni: per
questo la gente normale non li accettava. Invece i collages che faceva Max Ernst,
montando pezzi di incisioni ottocentesche, erano post-moderni: si possono anche
leggere come un racconto fantastico, come il racconto di un sogno, senza accorgersi
che rappresenta no un discorso sull'incisione, e forse sul collage stesso. Se il post
moderno è questo, è chiaro perché Sterne o Rabelais fossero post moderni, perché lo
è certamente Borgés, perché in uno stesso artista possano convivere, o seguirsi a
breve distanza, o alternarsi, il momento moderno e quello post-moderno. Si veda
cosa accade con Joyce. Il Portrait è la storia di un tentativo moderno. I Dubliners,
anche se vengono prima, sono più moderni del Portrait. Ulysses sta al limite.
Finnegans Wake è già post-moderno, o al meno apre il discorso post-moderno,
richiede, per essere compreso, non la negazione del già detto, ma il suo
ripensamento ironico.
Sul post-moderno è stato detto quasi tutto sin dall'inizio (e cioè da saggi come
“La letteratura dell'esaurimento” di John Barth, che è del 1967, e che è stato
recentemente pubblicato da Calibano, nel numero 7 sul post-moderno americano).
Non è che sia del tutto d'accordo con le pagelle che i teorici del post-modernismo
(Barth compreso) assegnano a scrittori e artisti, stabilendo chi è post-moderno e chi
non ancora. Ma mi interessa il teorema che i teorici della tendenza traggono dalle
loro premesse: "Il mio scrittore ideale post-moderno non imita e non ripudia né i
suoi genitori novecenteschi né i suoi nonni ottocenteschi. Ha digerito il modernismo,
ma non lo porta sulle spalle come un peso... Questo scrittore forse non può sperare
di raggiungere o commuovere i cultori di James Michener e Irving Wallace, per non

parlare degli analfabeti lobotomizzati dai mass media, ma dovrebbe sperare di
raggiungere e divertire, almeno qualche volta, un pubblico più vasto del circolo di
quelli che Thomas Mann chiamava i primi cristiani, i devoti dell'Arte... Il romanzo
post-moderno ideale dovrebbe superare le diatribe tra realismo e irrealismo,
formalismo e "contenutismo", letteratura pura e letteratura dell'impegno, narrativa
d'élite e narrativa di massa... L'analogia che preferisco è piuttosto con il buon jazz o
con la musica classica: a riascoltare e ad analizzare lo spartito si scoprono molte
cose che non si erano colte la prima volta, ma la prima volta deve saperti prendere
al punto da farti desiderare di riascoltare, e questo vale sia per gli specialisti che per
i non specialisti." Così Barth, nel 1980, riprendendo il tema, ma questa sotto il titolo
"La letteratura della pienezza". Naturalmente il discorso può essere ripreso con
maggior gusto del paradosso, come fa Leslie Fiedler. Il numero di Calibano pubblica
un suo saggio del 1981, e recentissimamente la nuova rivista Linea d'ombra pubblica
un suo dibattito con altri autori americani. Fiedler provoca, è ovvio. Loda L'ultimo
dei Mohicani, la narrativa d'avventure, il Gothic, la robaccia disprezzata dai critici e
che ha saputo creare dei miti, e popolare l'immaginario di più di una generazione. Si
chiede se apparirà ancora qualcosa come La capanna dello zio Tom, che possa
essere letto con eguale passione in cucina, in salotto e nella stanza dei bambini.
Mette Shakespeare dalla parte di quelli che sapevano divertire, insieme a Via col
vento. Sappiamo tutti che è critico troppo fine per crederci. Vuole semplicemente
rompere la barriera che è stata eretta tra arte e piacevolezza. Intuisce che
raggiungere un pubblico vasto e popolare i suoi sogni, significa forse oggi fare
avanguardia e ci lascia ancora liberi di dire che popolare i sogni dei lettori non vuol
dire necessariamente consolarli. Può voler dire ossessionarli.

Il romanzo storico

Da due anni rifiuto di rispondere a questioni oziose. Del tipo: la tua è
un'opera aperta o no? E che ne so, non sono fatti miei, sono fatti vostri. Oppure: con
quale dei tuoi personaggi ti identifichi? Dio mio, ma con chi si identifica un autore?
Con gli avverbi, è ovvio.
Di tutte le questioni oziose la più oziosa è stata quella di coloro che
suggeriscono che raccontare del passato sia un modo di sfuggire al presente. È
vero? mi chiedono. E probabile, rispondo, se Manzoni ha raccontato del Seicento è
perché non gli interessava l'Ottocento, e il Sant'Ambrogio di Giusti parla agli
austriaci del suo tempo mentre chiaramente il Giuramento di Pontida di Berchet
parla di favole del tempo che fu. Love story si impegna sul proprio tempo mentre la
Certosa di Parma raccontava solo fatti avvenuti venticinque anni prima... Inutile dire
che tutti i problemi dell'Europa moderna si formano, così come li sentiamo oggi, nel
Medio Evo, dalla democrazia comunale alla economia bancaria, dalle monarchie
nazionali alle città, dalle nuove tecnologie alle rivolte dei poveri: il Medio Evo è la

nostra infanzia a cui occorre sempre tornare per fare l'anamnesi. Ma si può parlare
di Medio Evo anche nello stile di Excalibur. E dunque il problema è un altro, e non
eludibile. Che cosa vuol dire scrivere un romanzo storico? Credo che vi siano tre
modi di raccontare intorno al passato. Uno è il romance, dal ciclo bretone alle storie
di Tolkien, e ci sta dentro anche la "Gothic novel", che novel non è ma appunto
romance. Il passato come scenografia, pretesto, costruzione favolistica, per dare
libero sfogo alla immaginazione. Dunque non è neppure necessario che il romance si
svolga nel passato, basta che non si svolga ora e qui e che dell'ora e del qui non
parli, neppure per allegoria. Molta fantascienza è puro romance. Il romance è la
storia di un altrove.
Poi viene il romanzo di cappa e spada, come quello di Dumas. Il romanzo di
cappa e spada sceglie un passato "reale" e riconoscibile, e per renderlo
riconoscibile lo popola di personaggi già registrati dall'enciclopedia (Richelieu,
Mazarino) ai quali fa compiere alcune azioni che l'enciclopedia non registra (aver
incontrato Milady, aver avuto contatti con un certo Bonacieux) ma da cui
l'enciclopedia non viene contraddetta. Naturalmente, per corroborare l'impressione
di realtà, i personaggi storici faranno anche quello che (per consenso della
storiografia) hanno fatto (assediare la Rochelle, aver avuto rapporti intimi con Anna
d'Austria, aver avuto a che fare con la Fronda). In questo quadro ("vero") si
inseriscono i personaggi di fantasia, i quali però manifestano sentimenti che
potrebbero essere attribuiti anche a personaggi di altre epoche. Quello che
d'Artagnan fa ricuperando a Londra i gioielli della regina, avrebbe potuto farlo
anche nel XV o nel XVIII secolo. Non è necessario vivere nel Seicento per aver la
psicologia di d'Artagnan.
Nel romanzo storico invece non è necessario che entrino in scena personaggi
riconoscibili in termini di enciclopedia comune. Pensate ai Promessi sposi, il
personaggio più noto è il cardinal Federigo, che prima di Manzoni conoscevano in
pochi (e ben più noto era l'altro Borromeo, San Carlo). Ma ogni cosa che fanno
Renzo, Lucia o Fra Cristoforo non poteva che essere fatta nella Lombardia del
Seicento. Quello che i personaggi fanno serve a far capire meglio la storia, ciò che è
avvenuto. Vicende e personaggi sono inventati, eppure ci dicono sull'Italia
dell'epoca cose che i libri di storia non ci avevano mai detto con altrettanta
chiarezza.
In questo senso certamente io volevo scrivere un romanzo storico, e non
perché Ubertino o Michele fossero davvero esistiti e dicessero più o meno quello che
avevano detto davvero, ma perché tutto quello che personaggi fittizi come Guglielmo
dicevano avrebbe dovuto essere stato detto a quell'epoca.
Non so quanto sono stato fedele a questo proposito. Non credo di averlo
disatteso quando mascheravo citazioni di autori posteriori (come Wittgenstein)
facendole passare per citazioni dell'epoca. In quei casi sapevo benissimo che non
erano i miei medievali a essere moderni, caso mai erano i moderni a pensar
medievale. Piuttosto mi chiedo se talora non ho prestato ai miei personaggi fittizi
una capacità di mettere insieme, dalle disiecta membra di pensieri del tutto
medievali, alcuni ircocervi concettuali che, come tali, il Medio Evo non avrebbe

riconosciuto come propri. Ma credo che un romanzo storico debba fare anche
questo: non solo individuare nel passato le cause di quel che è avvenuto dopo, ma
anche disegnare il processo per cui quelle cause si sono avviate lentamente a
produrre i loro effetti.
Se un mio personaggio, comparando due idee medievali, ne trae una terza
idea più moderna, egli fa esattamente quello che la cultura ha poi fatto, e se nessuno
ha mai scritto ciò che lui dice, è certo che qualcuno, sia pure in modo confuso,
avrebbe dovuto incominciare a pensarlo (magari senza dirlo, preso da chissà quanti
timori e pudori).
In ogni caso c'è una faccenda che mi ha molto divertito: ogni qual volta un
critico o un lettore hanno scritto o detto che un mio personaggio affermava cose
troppo moderne, ebbene, in tutti quei casi e proprio in quei casi, io avevo usato
citazioni testuali del XIV secolo.
E ci sono altre pagine in cui il lettore ha goduto come squisitamente medievali
atteggiamenti che io sentivo come illegittimamente moderni. È che ciascuno ha una
propria idea, di solito corrotta, del Medio Evo. Solo noi monaci di allora sappiamo
la verità ma, a dirla, talora si viene portati al rogo.

Per finire

Ho ritrovato - due anni dopo aver scritto il romanzo - un mio appunto del
1953, quando ancora facevo l'università. "Orazio e l'amico chiamano il conte di P.
per risolvere il mistero dello spettro. Conte di P., gentiluomo eccentrico e
flemmatico. Per contro, un giovane capitano delle guardie danesi con metodi
americani. Sviluppo normale dell'azione secondo le linee della tragedia. All'ultimo
atto il conte di P., radunata la famiglia, spiega l'arcano: l'assassino è Amleto.
Troppo tardi, Amleto muore.” Anni dopo ho scoperto che una idea del genere l'aveva
avuta da qualche parte Chesterton. Pare che il gruppo dell'Oulipo abbia
recentemente costruito una matrice di tutte le possibili situazioni poliziesche e abbia
trovato che rimane da scrivere un libro in cui l'assassino sia il lettore. Morale:
esistono idee ossessive, non sono mai personali, i libri si parlano tra loro, e una vera
indagine poliziesca deve provare che i colpevoli siamo noi.

Il Principe

Sogliono, el più delle volte, coloro che desiderano acquistare grazia appresso uno Principe, farseli incontro
con quelle cose che infra le loro abbino più care, o delle
quali vegghino lui più delettarsi; donde si vede molte
volte essere loro presentati cavalli, arme, drappi d’oro,
prete preziose e simili ornamenti, degni della grandezza
di quelli. Desiderando io adunque, offerirmi, alla vostra
Magnificenzia con qualche testimone della servitù mia
verso di quella, non ho trovato intra la mia suppellettile
cosa, quale io abbia più cara o tanto esístimi quanto la
cognizione delle azioni delli uomini grandi, imparata
con una lunga esperienzia delle cose moderne et una
continua lezione delle antique: le quali avendo io con
gran diligenzia lungamente escogitate et esaminate, et
ora in uno piccolo volume ridotte, mando alla Magnificenzia Vostra. E benché io iudichi questa opera indegna
della presenzia di quella, tamen confido assai che per
sua umanità li debba essere accetta, considerato come
da me non li possa esser fatto maggiore dono, che darle
facultà di potere in brevissimo tempo intendere tutto
quello che io in tanti anni e con tanti mia disagi e periculi ho conosciuto. La quale opera io non ho ornata né ripiena di clausule ample, o di parole ampullose e magnifiche, o di qualunque altro lenocinio o ornamento
estrinseco con li quali molti sogliono le loro cose descrivere et ornare; perché io ho voluto, o che veruna cosa la
onori, o che solamente la varietà della materia e la gravità del subietto la facci grata. Né voglio sia reputata
presunzione se uno uomo di basso et infimo stato ardi-

Letteratura italiana Einaudi


Niccolò Machiavelli - Il Principe

sce discorrere e regolare e’ governi de’ principi; perché,
cosí come coloro che disegnono e’ paesi si pongano bassi nel piano a considerare la natura de’ monti e de’ luoghi alti, e per considerare quella de’ bassi si pongano alto sopra monti, similmente, a conoscere bene la natura
de’ populi, bisogna essere principe, et a conoscere bene
quella de’ principi, bisogna essere populare.
Pigli, adunque, Vostra Magnificenzia questo piccolo
dono con quello animo che io lo mando; il quale se da
quella fia diligentemente considerato e letto, vi conoscerà drento uno estremo mio desiderio, che Lei pervenga a quella grandezza che la fortuna e le altre sue qualità
li promettano. E, se Vostra Magnificenzia dallo apice
della sua altezza qualche volta volgerà li occhi in questi
luoghi bassi, conoscerà quanto io indegnamente sopporti una grande e continua malignità di fortuna.

Letteratura italiana Einaudi

2

Niccolò Machiavelli - Il Principe

CAP. 1
Quot sint genera principatuum et quibus modis acquirantur.
[Di quante ragioni sieno e’ principati, e in che modo si acquistino]

Tutti li stati, tutti e’ dominii che hanno avuto et hanno imperio sopra li uomini, sono stati e sono o repubbliche o principati. E’ principati sono o ereditarii, de’ quali el sangue del loro signore ne sia suto lungo tempo
principe, o e’ sono nuovi. E’ nuovi, o sono nuovi tutti,
come fu Milano a Francesco Sforza, o sono come membri aggiunti allo stato ereditario del principe che li acquista, come è el regno di Napoli al re di Spagna. Sono
questi dominii cosí acquistati, o consueti a vivere sotto
uno principe,o usi ad essere liberi; et acquistonsi, o con
le armi d’altri o con le proprie, o per fortuna o per virtù.

Letteratura italiana Einaudi

3

Niccolò Machiavelli - Il Principe

CAP. 2
De principatibus hereditariis.
[De’ principati ereditarii]

Io lascerò indrieto el ragionare delle repubbliche,
perché altra volta ne ragionai a lungo. Volterommi solo
al principato, et andrò tessendo li orditi soprascritti, e
disputerò come questi principati si possino governare e
mantenere.
Dico, adunque, che nelli stati ereditarii et assuefatti al
sangue del loro principe sono assai minori difficultà a
mantenerli che ne’ nuovi; perché basta solo non preterire l’ordine de’ sua antinati, e di poi temporeggiare con li
accidenti; in modo che, se tale principe è di ordinaria industria, sempre si manterrà nel suo stato, se non è una
estraordinaria et eccessiva forza che ne lo privi, e privato
che ne fia, quantunque di sinistro abbi l’occupatore, lo
riacquista.
Noi abbiamo in Italia, in exemplis, el duca di Ferrara,
il quale non ha retto alli assalti de’ Viniziani nello 84, né
a quelli di papa Iulio nel 10, per altre cagioni che per essere antiquato in quello dominio. Perché el principe naturale ha minori cagioni e minore necessità di offendere:
donde conviene che sia più amato; e se estraordinarii vizii non lo fanno odiare, è ragionevole che naturalmente
sia benevoluto da’ sua. E nella antiquità e continuazione
del dominio sono spente le memorie e le cagioni delle
innovazioni: perché sempre una mutazione lascia lo addentellato per la edificazione dell’altra.

Letteratura italiana Einaudi

4

Niccolò Machiavelli - Il Principe

CAP. 3
De principatibus mixtis.
[De’ principati misti]

Ma nel principato nuovo consistono le difficultà. E
prima, se non è tutto nuovo, ma come membro, che si
può chiamare tutto insieme quasi misto, le variazioni sua
nascono in prima da una naturale difficultà, la quale è in
tutti e’ principati nuovi: le quali sono che li uomini mutano volentieri signore, credendo migliorare; e questa
credenza gli fa pigliare l’arme contro a quello; di che
s’ingannono, perché veggono poi per esperienzia avere
peggiorato. Il che depende da un’altra necessità naturale
et ordinaria, quale fa che sempre bisogni offendere quelli di chi si diventa nuovo principe, e con gente d’arme, e
con infinite altre iniurie che si tira dietro el nuovo acquisto; in modo che tu hai inimici tutti quelli che hai offesi
in occupare quello principato, e non ti puoi mantenere
amici quelli che vi ti hanno messo, per non li potere satisfare in quel modo che si erano presupposto e per non
potere tu usare contro di loro medicine forti, sendo loro
obligato; perché sempre, ancora che uno sia fortissimo
in sulli eserciti, ha bisogno del favore de’ provinciali a
intrare in una provincia. Per queste ragioni Luigi XII re
di Francia occupò subito Milano, e subito lo perdé; e
bastò a torgnene,la prima volta le forze proprie di Lodovico; perché quelli populi che li aveano aperte le porte,
trovandosi ingannati della opinione loro e di quello futuro bene che si avevano presupposto, non potevono
sopportare e’ fastidii del nuovo principe.
È ben vero che, acquistandosi poi la seconda volta e’
paesi rebellati, si perdono con più difficultà; perché el
signore, presa occasione dalla rebellione, è meno respettivo ad assicurarsi con punire e’ delinquenti, chiarire e’

Letteratura italiana Einaudi

5

Niccolò Machiavelli - Il Principe

sospetti, provvedersi nelle parti più deboli. In modo
che, se a fare perdere Milano a Francia bastò, la prima
volta, uno duca Lodovico che romoreggiassi in su’ confini, a farlo di poi perdere la seconda li bisognò avere,
contro, el mondo tutto, e che li eserciti sua fussino spenti o fugati di Italia: il che nacque dalle cagioni sopradette. Non di manco, e la prima e la seconda volta, li fu tolto. Le cagioni universali della prima si sono discorse:
resta ora a dire quelle della seconda, e vedere che remedii lui ci aveva, e quali ci può avere uno che fussi ne’ termini sua, per potersi mantenere meglio nello acquisto
che non fece Francia. Dico, per tanto che questi stati,
quali acquistandosi si aggiungono a uno stato antiquo di
quello che acquista, o sono della medesima provincia e
della medesima lingua, o non sono. Quando e’ sieno, è
facilità grande a tenerli, massime quando non sieno usi a
vivere liberi; et a possederli securamente basta avere
spenta la linea del principe che li dominava, perché nelle altre cose, mantenendosi loro le condizioni vecchie e
non vi essendo disformità di costumi, li uomini si vivono
quietamente; come s’è visto che ha fatto la Borgogna, la
Brettagna, la Guascogna e la Normandia, che tanto tempo sono state con Francia; e benché vi sia qualche disformità di lingua, non di manco e’ costumi sono simili,
e possonsi fra loro facilmente comportare. E chi le acquista, volendole tenere, debbe avere dua respetti:
l’uno, che il sangue del loro principe antiquo si spenga;
l’altro, di non alterare né loro legge né loro dazii; talmente che in brevissimo tempo diventa, con loro principato antiquo, tutto uno corpo.
Ma, quando si acquista stati in una provincia disforme di lingua, di costumi e di ordini, qui sono le difficultà; e qui bisogna avere gran fortuna e grande industria a tenerli; et uno de’ maggiori remedii e più vivi
sarebbe che la persona di chi acquista vi andassi ad abitare. Questo farebbe più secura e più durabile quella

Letteratura italiana Einaudi

6

Niccolò Machiavelli - Il Principe

possessione: come ha fatto el Turco, di Grecia; il quale,
con tutti li altri ordini osservati da lui per tenere quello
stato, se non vi fussi ito ad abitare, non era possibile che
lo tenessi. Perché, standovi, si veggono nascere e’ disordini, e presto vi puoi rimediare; non vi stando, s’intendono quando sono grandi e non vi è più remedio. Non
è, oltre a questo, la provincia spogliata da’ tua officiali;
satisfannosi e’ sudditi del ricorso propinquo al principe;
donde hanno più cagione di amarlo, volendo esser buoni, e, volendo essere altrimenti, di temerlo. Chi delli
esterni volessi assaltare quello stato, vi ha più respetto;
tanto che, abitandovi, lo può con grandissima difficultà
perdere.
L’altro migliore remedio è mandare colonie in uno o
in duo luoghi che sieno quasi compedi di quello stato;
perché è necessario o fare questo o tenervi assai gente
d’arme e fanti. Nelle colonie non si spende molto; e sanza sua spesa, o poca, ve le manda e tiene; e solamente offende coloro a chi toglie e’ campi e le case, per darle a’
nuovi abitatori, che sono una minima parte di quello
stato; e quelli ch’elli offende, rimanendo dispersi e poveri, non li possono mai nuocere; e tutti li altri rimangono da uno canto inoffesi, e per questo doverrebbono
quietarsi, dall’altro paurosi di non errare, per timore che
non intervenissi a loro come a quelli che sono stati spogliati. Concludo che queste colonie non costono, sono
più fedeli, etoffendono meno; e li offesi non possono
nuocere sendo poveri e dispersi, come è detto. Per il che
si ha a notare che li uomini si debbono o vezzeggiare o
spegnere; perché si vendicano delle leggieri offese, delle
gravi non possono: sí che l’offesa che si fa all’uomo debbe essere in modo che la non tema la vendetta. Ma tenendovi, in cambio di colonie, gente d’arme si spende
più assai, avendo a consumare nella guardia tutte le intrate di quello stato; in modo che lo acquisto li torna
perdita, et offende molto più, perché nuoce a tutto quel-

Letteratura italiana Einaudi

7

Niccolò Machiavelli - Il Principe

lo stato, tramutando con li alloggiamenti el suo esercito;
del quale disagio ognuno ne sente, e ciascuno li diventa
inimico; e sono inimici che li possono nuocere rimanendo battuti in casa loro. Da ogni parte dunque questa
guardia è inutile, come quella delle colonie è utile.
Debbe ancora chi è in una provincia disforme come è
detto, farsi capo e defensore de’ vicini minori potenti, et
ingegnarsi di indebolire e’ potenti di quella, e guardarsi
che per accidente alcuno non vi entri uno forestiere potente quanto lui. E sempre interverrà che vi sarà messo
da coloro che saranno in quella malcontenti o per troppa ambizione o per paura: come si vidde già che li Etoli
missono e’ Romani in Grecia; et in ogni altra provincia
che li entrorono, vi furono messi da’ provinciali. E l’ordine delle cose è, che subito che uno forestiere potente
entra in una provincia, tutti quelli che sono in essa meno
potenti li aderiscano, mossi da invidia hanno contro a
chi è suto potente sopra di loro; tanto che, respetto a
questi minori potenti, lui non ha a durare fatica alcuna a
guadagnarli, perché subito tutti insieme fanno uno globo col suo stato che lui vi ha acquistato. Ha solamente a
pensare che non piglino troppe forze e troppa autorità;
e facilmente può, con le forze sua e col favore loro sbassare quelli che sono potenti, per rimanere in tutto arbitro di quella provincia. E chi non governerà bene questa
parte, perderà presto quello che arà acquistato; e, mentre che lo terrà, vi arà dentro infinite difficultà e fastidii.
E’ Romani, nelle provincie che pigliorono, osservorono bene queste parti; e mandorono le colonie, intratennono e’ men potenti sanza crescere loro potenzia, abbassorono e’ potenti, e non vi lasciorono prendere
reputazione a’ potenti forestieri. E voglio mi basti solo la
provincia di Grecia per esemplo. Furono intrattenuti da
loro li Achei e li Etoli; fu abbassato el regno de’ Macedoni; funne cacciato Antioco; né mai e’ meriti delli
Achei o delli Etoli feciono che permettessino loro accre-

Letteratura italiana Einaudi

8

Niccolò Machiavelli - Il Principe

scere alcuno stato; né le persuasioni di Filippo l’indussono mai ad esserli amici sanza sbassarlo; né la potenzia
di Antioco possé fare li consentissino che tenessi in
quella provincia alcuno stato. Perché e’ Romani feciono,
in questi casi, quello che tutti e’ principi savi debbono
fare: li quali, non solamente hanno ad avere riguardo alli scandoli presenti, ma a’ futuri, et a quelli con ogni industria ovviare; perché, prevedendosi discosto, facilmente vi si può rimediare; ma, aspettando che ti si
appressino, la medicina non è a tempo, perché la malattia è diventata incurabile. Et interviene di questa come
dicono e’ fisici dello etico, che nel principio del suo male è facile a curare e difficile a conoscere, ma, nel progresso del tempo, non l’avendo in principio conosciuta
né medicata, diventa facile a conoscere e difficile a curare. Cosí interviene nelle cose di stato; perché, conoscendo discosto, il che non è dato se non a uno prudente, e’
mali che nascono in quello, si guariscono presto; ma
quando, per non li avere conosciuti si lasciono crescere
in modo che ognuno li conosce, non vi è più remedio.
Però e’ Romani, vedendo discosto l’inconvenienti, vi
rimediorono sempre; e non li lasciorono mai seguire per
fuggire una guerra, perché sapevano che la guerra non si
lieva, ma si differisce a vantaggio d’altri; però vollono fare con Filippo et Antioco guerra in Grecia per non la
avere a fare con loro in Italia; e potevano per allora fuggire l’una e l’altra; il che non vollono. Né piacque mai
loro quello che tutto dí è in bocca de’ savî de’ nostri
tempi, di godere el benefizio del tempo, ma sí bene
quello della virtù e prudenza loro; perché el tempo si
caccia innanzi ogni cosa, e può condurre seco bene come male, e male come bene.
Ma torniamo a Francia, et esaminiamo se delle cose
dette ne ha fatta alcuna; e parlerò di Luigi, e non di Carlo come di colui che, per avere tenuta più lunga possessione in Italia, si sono meglio visti e’ sua progressi: e ve-

Letteratura italiana Einaudi

9

Niccolò Machiavelli - Il Principe

drete come elli ha fatto el contrario di quelle cose che si
debbono fare per tenere uno stato disforme.
El re Luigi fu messo in Italia dalla ambizione de’ Viniziani, che volsono guadagnarsi mezzo lo stato di Lombardia per quella venuta. Io non voglio biasimare questo
partito preso dal re; perché, volendo cominciare a mettere uno piè in Italia, e non avendo in questa provincia
amici, anzi sendoli, per li portamenti del re Carlo, serrate tutte le porte, fu forzato prendere quelle amicizie che
poteva: e sarebbeli riuscito el partito ben preso, quando
nelli altri maneggi non avessi fatto errore alcuno. Acquistata, adunque, el re la Lombardia, si riguadagnò subito
quella reputazione che li aveva tolta Carlo: Genova
cedé; Fiorentini li diventorono amici; Marchese di Mantova, Duca di Ferrara, Bentivogli, Madonna di Furlí, Signore di Faenza, di Pesaro, di Rimino, di Camerino, di
Piombino, Lucchesi, Pisani, Sanesi, ognuno se li fece incontro per essere suo amico. Et allora posserno considerare Viniziani la temerità del partito preso da loro; li
quali, per acquistare dua terre in Lombardia, feciono signore, el re, di dua terzi di Italia.
Consideri ora uno con quanta poca difficultà posseva
il re tenere in Italia la sua reputazione, se elli avessi osservate le regole soprascritte, e tenuti securi e difesi tutti
quelli sua amici, li quali, per essere gran numero e deboli e paurosi, chi della Chiesia, chi de’ Viniziani, erano
sempre necessitati a stare seco; e per il mezzo loro poteva facilmente assicurarsi di chi ci restava grande. Ma lui
non prima fu in Milano, che fece il contrario, dando aiuto a papa Alessandro, perché elli occupassi la Romagna.
Né si accorse, con questa deliberazione, che faceva sé
debole, togliendosi li amici e quelli che se li erano gittati
in grembo, e la Chiesa grande, aggiugnendo allo spirituale, che gli dà tanta autorità, tanto temporale. E, fatto
uno primo errore, fu costretto a seguitare; in tanto che,
per porre fine alla ambizione di Alessandro e perché

Letteratura italiana Einaudi

10

Niccolò Machiavelli - Il Principe

non divenissi signore di Toscana, fu forzato venire in
Italia. Non li bastò avere fatto grande la Chiesia e toltisi
li amici, che, per volere il regno di Napoli, lo divise con
il re di Spagna; e, dove lui era prima arbitro d’Italia e’ vi
misse uno compagno, a ciò che li ambiziosi di quella
provincia e mal contenti di lui avessino dove ricorrere;
e, dove posseva lasciare in quello regno uno re suo pensionario, e’ ne lo trasse, per mettervi uno che potessi
cacciarne lui.
È cosa veramente molto naturale et ordinaria desiderare di acquistare; e sempre, quando li uomini lo fanno
che possano, saranno laudati, o non biasimati; ma,
quando non possono, e vogliono farlo in ogni modo, qui
è l’errore et il biasimo. Se Francia, adunque posseva con
le forze sua assaltare Napoli, doveva farlo; se non poteva, non doveva dividerlo. E se la divisione fece, co’ Viniziani, di Lombardia meritò scusa, per avere con quella
messo el piè in Italia, questa merita biasimo, per non essere escusata da quella necessità.
Aveva, dunque, Luigi fatto questi cinque errori: spenti e’ minori potenti; accresciuto in Italia potenzia a uno
potente, messo in quella uno forestiere potentissimo,
non venuto ad abitarvi non vi messo colonie. E’ quali errori ancora, vivendo lui, possevano non lo offendere, se
non avessi fatto el sesto, di tòrre lo stato a’ Viniziani:
perché, quando non avessi fatto grande la Chiesia né
messo in Italia Spagna, era ben ragionevole e necessario
abbassarli; ma avendo preso quelli primi partiti, non doveva mai consentire alla ruina loro: perché, sendo quelli
potenti, arebbono sempre tenuti li altri discosto dalla
impresa di Lombardia, sí perché Viniziani non vi arebbono consentito sanza diventarne signori loro, sí perché
li altri non arebbono voluto torla a Francia per darla a
loro, et andare a urtarli tutti e dua non arebbono avuto
animo. E se alcuno dicesse: el re Luigi cedé ad Alessandro la Romagna et a Spagna el Regno per fuggire una

Letteratura italiana Einaudi

11

Niccolò Machiavelli - Il Principe

guerra; respondo, con le ragioni dette di sopra, che non
si debbe mai lasciare seguire uno disordine per fuggire
una guerra, perché la non si fugge, ma si differisce a tuo
disavvantaggio. E se alcuni altri allegassino la fede che il
re aveva data al papa, di fare per lui quella impresa, per
la resoluzione del suo matrimonio e il cappello di Roano, respondo con quello che per me di sotto si dirà circa
la fede de’ principi e come la si debbe osservare. Ha
perduto, adunque, el re Luigi la Lombardia per non
avere osservato alcuno di quelli termini osservati da altri
che hanno preso provincie e volutole tenere. Né è miraculo alcuno questo, ma molto ordinario e ragionevole. E
di questa materia parlai a Nantes con Roano, quando il
Valentino, che cosí era chiamato popularmente Cesare
Borgia, figliuolo di papa Alessandro, occupava la Romagna; perché, dicendomi el cardinale di Roano che li Italiani non si intendevano della guerra, io li risposi che e’
Franzesi non si intendevano dello stato; perché, se se
n’intendessino, non lascerebbono venire la Chiesia in
tanta grandezza. E per esperienzia s’è visto che la grandezza, in Italia, di quella e di Spagna è stata causata da
Francia, e la ruina sua causata da loro. Di che si cava
una regola generale, la quale mai o raro falla: che chi è
cagione che uno diventi potente, ruina; perché quella
potenzia è causata da colui o con industria o con forza; e
l’una e l’altra di queste dua è sospetta a chi è diventato
potente.

Letteratura italiana Einaudi

12

Niccolò Machiavelli - Il Principe

CAP. 4
Cur Darii regnum quod Alexander occupaverat a successoribus
suis post Alexandri mortem non defecit.
[Per qual cagione il regno di Dario, il quale da Alessandro fu
occupato, non si ribellò da’ sua successori dopo la morte di
Alessandro]

Considerate le difficultà le quali si hanno a tenere uno
stato di nuovo acquistato, potrebbe alcuno maravigliarsi
donde nacque che Alessandro Magno diventò signore
della Asia in pochi anni, e, non l’avendo appena occupata, morí; donde pareva ragionevole che tutto quello stato si rebellassi; non di meno e’ successori di Alessandro
se lo mantennono, e non ebbono a tenerlo altra difficultà che quella che infra loro medesimi, per ambizione
propria, nacque. Respondo come e’ principati de’ quali
si ha memoria, si truovano governati in dua modi diversi: o per uno principe, e tutti li altri servi, e’ quali come
ministri per grazia e concessione sua, aiutono governare
quello regno; o per uno principe e per baroni, li quali,
non per grazia del signore, ma per antiquità di sangue
tengano quel grado. Questi tali baroni hanno stati e sudditi proprii, li quali ricognoscono per signori et hanno in
loro naturale affezione. Quelli stati che si governono per
uno principe e per servi hanno el loro principe con più
autorità; perché in tutta la sua provincia non è alcuno
che riconosca per superiore se non lui; e se obediscano
alcuno altro, lo fanno come ministro et offiziale, e non li
portano particulare amore.
Li esempli di queste dua diversità di governi sono, ne’
nostri tempi, el Turco et il re di Francia. Tutta la monarchia del Turco è governata da uno signore, li altri sono
sua servi; e, distinguendo el suo regno in Sangiachi, vi
manda diversi amministratori, e li muta e varia come pare a lui. Ma el re di Francia è posto in mezzo d’una mol-

Letteratura italiana Einaudi

13

Niccolò Machiavelli - Il Principe

titudine antiquata di signori, in quello stato riconosciuti
da’ loro sudditi et amati da quelli: hanno le loro preeminenzie: non le può il re tòrre loro sanza suo periculo.
Chi considera adunque l’uno e l’altro di questi stati, troverrà difficultà nello acquistare lo stato del Turco, ma,
vinto che sia, facilità grande a tenerlo. Le cagioni della
difficultà in potere occupare el regno del Turco sono
per non potere essere chiamato da’ principi di quello regno, né sperare, con la rebellione di quelli ch’egli ha
d’intorno, potere facilitare la sua impresa: il che nasce
dalle ragioni sopradette. Perché sendoli tutti stiavi et
obbligati, si possono con più difficultà corrompere; e,
quando bene si corrompessino, se ne può sperare poco
utile, non possendo quelli tirarsi drieto e’ populi per le
ragioni assignate. Onde, chi assalta il Turco, è necessario pensare di averlo a trovare unito; e li conviene sperare più nelle forze proprie che ne’ disordini d’altri. Ma,
vinto che fussi e rotto alla campagna in modo che non
possa rifare eserciti, non si ha a dubitare d’altro che del
sangue del principe; il quale spento, non resta alcuno di
chi si abbia a temere, non avendo li altri credito con li
populi: e come el vincitore, avanti la vittoria, non poteva
sperare in loro, cosí non debbe, dopo quella, temere di
loro.
El contrario interviene ne’ regni governati come quello di Francia, perché con facilità tu puoi intrarvi, guadagnandoti alcuno barone del regno; perché sempre si
truova de’ malicontenti e di quelli che desiderano innovare. Costoro, per le ragioni dette, ti possono aprire la
via a quello stato e facilitarti la vittoria; la quale di poi, a
volerti mantenere, si tira drieto infinite difficultà, e con
quelli che ti hanno aiutato e con quelli che tu hai oppressi. Né ti basta spegnere el sangue del principe; perché vi rimangono quelli signori che si fanno capi delle
nuove alterazioni; e, non li potendo né contentare né

Letteratura italiana Einaudi

14

Niccolò Machiavelli - Il Principe

spegnere, perdi quello stato qualunque volta venga la
occasione.
Ora, se voi considerrete di qual natura di governi era
quello di Dario, lo troverrete simile al regno del Turco;
e però ad Alessandro fu necessario prima urtarlo tutto e
tòrli la campagna: dopo la quale vittoria, sendo Dario
morto, rimase ad Alessandro quello stato sicuro, per le
ragioni di sopra discorse. E li sua successori, se fussino
suti uniti, se lo potevano godere oziosi; né in quello regno nacquono altri tumulti, che quelli che loro proprii
suscitorono. Ma li stati ordinati come quello di Francia
è impossibile possederli con tanta quiete. Di qui nacquono le spesse rebellioni di Spagna, di Francia e di
Grecia da’ Romani, per li spessi principati che erano in
quelli stati: de’ quali mentre durò la memoria, sempre
ne furono e’ Romani incerti di quella possessione; ma,
spenta la memoria di quelli, con la potenzia e diuturnità
dello imperio ne diventorono securi possessori. E posserno anche quelli, combattendo di poi infra loro, ciascuno tirarsi drieto parte di quelle provincie, secondo
l’autorità vi aveva presa drento; e quelle, per essere el
sangue del loro antiquo signore spento, non riconoscevano se non e’ Romani. Considerato adunque tutte queste cose, non si maraviglierà alcuno della facilità ebbe
Alessandro a tenere lo stato di Asia e delle difficultà che
hanno avuto li altri a conservare lo acquistato, come Pirro e molti. Il che non è nato dalla molta o poca virtù del
vincitore, ma dalla disformità del subietto.

Letteratura italiana Einaudi

15

Niccolò Machiavelli - Il Principe

CAP. 5
Quomodo administrandae sunt civitates vel principatus, qui, antequam occuparentur suis legibus vivebant.
[In che modo si debbino governare le città o principati li quali,
innanzi fussino occupati, si vivevano con le loro legge.]

Quando quelli stati che s’acquistano, come è detto,
sono consueti a vivere con le loro legge et in libertà, a
volerli tenere, ci sono tre modi: el primo, ruinarle; l’altro, andarvi ad abitare personalmente; el terzo, lasciarle
vivere con le sua legge, traendone una pensione e creandovi drento uno stato di pochi che te le conservino amiche. Perché, sendo quello stato creato da quello principe, sa che non può stare sanza l’amicizia e potenzia sua,
et ha a fare tutto per mantenerlo. E più facilmente si tiene una città usa a vivere libera con il mezzo de’ sua cittadini, che in alcuno altro modo, volendola preservare.
In exemplis ci sono li Spartani e li Romani. Li Spartani tennono Atene e Tebe creandovi uno stato di pochi;
tamen le riperderono. Romani, per tenere Capua Cartagine e Numanzia, le disfeciono, e non le perderono. Vollono tenere la Grecia quasi come tennono li Spartani,
faccendola libera e lasciandoli le sua legge; e non successe loro: in modo che furono costretti disfare molte città
di quella provincia, per tenerla. Perché, in verità, non ci
è modo sicuro a possederle, altro che la ruina. E chi diviene patrone di una città consueta a vivere libera, e non
la disfaccia, aspetti di esser disfatto da quella; perché
sempre ha per refugio, nella rebellione, el nome della libertà e li ordini antichi sua; li quali né per la lunghezza
de’ tempi né per benefizii mai si dimenticano. E per cosa che si faccia o si provegga, se non si disuniscano o si
dissipano li abitatori, non sdimenticano quel nome né
quelli ordini, e subito in ogni accidente vi ricorrono; co-

Letteratura italiana Einaudi

16

Niccolò Machiavelli - Il Principe

me fe’ Pisa dopo cento anni che ella era posta in servitù
da’ Fiorentini. Ma, quando le città o le provincie sono
use a vivere sotto uno principe, e quel sangue sia spento,
sendo da uno canto usi ad obedire, dall’altro non avendo el principe vecchio, farne uno infra loro non si accordano, vivere liberi non sanno; di modo che sono più tardi a pigliare l’arme, e con più facilità se li può uno
principe guadagnare et assicurarsi di loro. Ma nelle repubbliche è maggiore vita, maggiore odio, più desiderio
di vendetta; né li lascia, né può lasciare riposare la memoria della antiqua libertà: tale che la più sicura via è
spegnerle o abitarvi.

Letteratura italiana Einaudi

17

Niccolò Machiavelli - Il Principe

CAP. 6
De principatibus novis qui armis propriis et virtute acquiruntur.
[De’ Principati nuovi che s’acquistano con l’arme proprie e
virtuosamente]

Non si maravigli alcuno se, nel parlare che io farò de’
principati al tutto nuovi e di principe e di stato, io addurrò grandissimi esempli; perché, camminando li uomini quasi sempre per le vie battute da altri, e procedendo nelle azioni loro con le imitazioni, né si potendo le
vie d’altri al tutto tenere, né alla virtù di quelli che tu
imiti aggiugnere, debbe uno uomo prudente intrare
sempre per vie battute da uomini grandi, e quelli che sono stati eccellentissimi imitare, acciò che, se la sua virtù
non vi arriva, almeno ne renda qualche odore: e fare come li arcieri prudenti, a’ quali parendo el loco dove disegnono ferire troppo lontano, e conoscendo fino a quanto va la virtù del loro arco, pongono la mira assai più
alta che il loco destinato, non per aggiugnere con la loro
freccia a tanta altezza, ma per potere, con lo aiuto di sí
alta mira, pervenire al disegno loro. Dico adunque, che
ne’ principati tutti nuovi, dove sia uno nuovo principe,
si trova a mantenerli più o meno difficultà, secondo che
più o meno è virtuoso colui che li acquista. E perché
questo evento di diventare di privato principe, presuppone o virtù o fortuna, pare che l’una o l’altra di queste
dua cose mitighi in parte di molte difficultà: non di
manco, colui che è stato meno sulla fortuna, si è mantenuto più. Genera ancora facilità essere el principe constretto, per non avere altri stati, venire personaliter ad
abitarvi. Ma, per venire a quelli che per propria virtù e
non per fortuna sono diventati principi, dico che li più
eccellenti sono Moisè, Ciro, Romulo, Teseo e simili. E
benché di Moisè non si debba ragionare, sendo suto uno
mero esecutore delle cose che li erano ordinate da Dio,

Letteratura italiana Einaudi

18

Niccolò Machiavelli - Il Principe

tamen debbe essere ammirato solum per quella grazia
che lo faceva degno di parlare con Dio. Ma consideriamo Ciro e li altri che hanno acquistato o fondato regni:
li troverrete tutti mirabili; e se si considerranno le azioni
et ordini loro particulari, parranno non discrepanti da
quelli di Moisè, che ebbe sí gran precettore. Et esaminando le azioni e vita loro, non si vede che quelli avessino altro dalla fortuna che la occasione; la quale dette loro materia a potere introdurvi drento quella forma parse
loro; e sanza quella occasione la virtù dello animo loro si
sarebbe spenta, e sanza quella virtù la occasione sarebbe
venuta invano. Era dunque necessario a Moisè trovare el
populo d’Isdrael, in Egitto, stiavo et oppresso dalli Egizii, acciò che quelli, per uscire di servitù, si disponessino
a seguirlo. Conveniva che Romulo non capissi in Alba,
fussi stato esposto al nascere, a volere che diventassi re
di Roma e fondatore di quella patria. Bisognava che Ciro trovassi e’ Persi malcontenti dello imperio de’ Medi,
e li Medi molli et effeminati per la lunga pace. Non posseva Teseo dimonstrare la sua virtù, se non trovava li
Ateniesi dispersi. Queste occasioni, per tanto, feciono
questi uomini felici, e la eccellente virtù loro fece quella
occasione esser conosciuta; donde la loro patria ne fu
nobilitata e diventò felicissima.
Quelli li quali per vie virtuose, simili a costoro, diventono principi, acquistono el principato con difficultà,
ma con facilità lo tengano; e le difficultà che hanno
nell’acquistare el principato, in parte nascono da’ nuovi
ordini e modi che sono forzati introdurre per fondare lo
stato loro e la loro securtà. E debbasi considerare come
non è cosa più difficile a trattare, né più dubia a riuscire,
né più pericolosa a maneggiare, che farsi capo ad introdurre nuovi ordini. Perché lo introduttore ha per nimici
tutti quelli che delli ordini vecchi fanno bene, et ha tepidi defensori tutti quelli che delli ordini nuovi farebbono
bene. La quale tepidezza nasce, parte per paura delli av-

Letteratura italiana Einaudi

19

Niccolò Machiavelli - Il Principe

versarii, che hanno le leggi dal canto loro, parte dalla incredulità delli uomini; li quali non credano in verità le
cose nuove, se non ne veggono nata una ferma esperienza. Donde nasce che qualunque volta quelli che sono nimici hanno occasione di assaltare, lo fanno partigianamente, e quelli altri defendano tepidamente; in modo
che insieme con loro si periclita. È necessario per tanto,
volendo discorrere bene questa parte, esaminare se questi innovatori stiano per loro medesimi, o se dependano
da altri; ciò è, se per condurre l’opera loro bisogna che
preghino, ovvero possono forzare. Nel primo caso capitano sempre male, e non conducano cosa alcuna; ma,
quando dependono da loro proprii e possano forzare,
allora è che rare volte periclitano. Di qui nacque che
tutt’i profeti armati vinsono, e li disarmati ruinorono.
Perché, oltre alle cose dette, la natura de’ populi è varia;
et è facile a persuadere loro una cosa, ma è difficile fermarli in quella persuasione. E però conviene essere ordinato in modo, che, quando non credono più, si possa fare loro credere per forza. Moisè, Ciro, Teseo e Romulo
non arebbono possuto fare osservare loro lungamente le
loro constituzioni, se fussino stati disarmati; come ne’
nostri tempi intervenne a fra’ Girolamo Savonerola; il
quale ruinò ne’ sua ordini nuovi, come la moltitudine
cominciò a non crederli; e lui non aveva modo a tenere
fermi quelli che avevano creduto, né a far credere e’ discredenti. Però questi tali hanno nel condursi gran difficultà, e tutti e’ loro periculi sono fra via, e conviene che
con la virtù li superino; ma, superati che li hanno, e che
cominciano ad essere in venerazione, avendo spenti
quelli che di sua qualità li avevano invidia, rimangono
potenti, securi, onorati, felici.
A sí alti esempli io voglio aggiugnere uno esemplo minore; ma bene arà qualche proporzione con quelli; e voglio mi basti per tutti li altri simili; e questo è Ierone Siracusano. Costui, di privato diventò principe di

Letteratura italiana Einaudi

20

Niccolò Machiavelli - Il Principe

Siracusa: né ancora lui conobbe altro dalla fortuna che
la occasione; perché, sendo Siracusani oppressi, lo elessono per loro capitano; donde meritò d’essere fatto loro
principe. E fu di tanta virtù, etiam in privata fortuna,
che chi ne scrive, dice: quod nihil illi deerat ad regnandum praeter regnum. Costui spense la milizia vecchia,
ordinò della nuova; lasciò le amicizie antiche, prese delle nuove; e, come ebbe amicizie e soldati che fussino
sua, possé in su tale fondamento edificare ogni edifizio:
tanto che lui durò assai fatica in acquistare, e poca in
mantenere.

Letteratura italiana Einaudi

21

Niccolò Machiavelli - Il Principe

CAP. 7
De principatibus novis qui alienis armis et fortuna acquiruntur.
[De’ principati nuovi che s’acquistano con le armi e fortuna di
altri]

Coloro e’ quali solamente per fortuna diventano, di
privati principi, con poca fatica diventano, ma con assai
si mantengano; e non hanno alcuna difficultà fra via,
perché vi volano; ma tutte le difficultà nascono quando
sono posti. E questi tali sono, quando è concesso ad alcuno uno stato o per danari o per grazia di chi lo concede: come intervenne a molti in Grecia, nelle città di Ionia e di Ellesponto, dove furono fatti principi da Dario,
acciò le tenessino per sua sicurtà e gloria; come erano
fatti ancora quelli imperatori che, di privati, per corruzione de’ soldati, pervenivano allo imperio. Questi stanno semplicemente in sulla voluntà e fortuna di chi lo ha
concesso loro, che sono dua cose volubilissime et instabili; e non sanno e non possano tenere quel grado: non
sanno, perché, se non è uomo di grande ingegno e virtù,
non è ragionevole che, sendo sempre vissuto in privata
fortuna, sappi comandare; non possano, perché non
hanno forze che li possino essere amiche e fedeli. Di poi,
li stati che vengano subito, come tutte l’altre cose della
natura che nascono e crescono presto, non possono avere le barbe e correspondenzie loro in modo, che ’l primo
tempo avverso le spenga; se già quelli tali, come è detto,
che sí de repente sono diventati principi, non sono di
tanta virtù che quello che la fortuna ha messo loro in
grembo, e’ sappino subito prepararsi a conservarlo, e
quelli fondamenti che li altri hanno fatto avanti che diventino principi, li faccino poi.
Io voglio all’uno et all’altro di questi modi detti, circa
el diventare principe per virtù o per fortuna, addurre
dua esempli stati ne’ dí della memoria nostra: e questi

Letteratura italiana Einaudi

22

Niccolò Machiavelli - Il Principe

sono Francesco Sforza e Cesare Borgia. Francesco, per li
debiti mezzi e con una gran virtù, di privato diventò duca di Milano; e quello che con mille affanni aveva acquistato, con poca fatica mantenne. Dall’altra parte Cesare
Borgia, chiamato dal vulgo duca Valentino, acquistò lo
stato con la fortuna del padre, e con quella lo perdé;
non ostante che per lui si usassi ogni opera e facessi tutte quelle cose che per uno prudente e virtuoso uomo si
doveva fare, per mettere le barbe sua in quelli stati che
l’arme e fortuna di altri li aveva concessi. Perché, come
di sopra si disse, chi non fa e’ fondamenti prima, li potrebbe con una gran virtù farli poi, ancora che si faccino
con disagio dello architettore e periculo dello edifizio.
Se adunque, si considerrà tutti e’ progressi del duca, si
vedrà lui aversi fatti gran fondamenti alla futura potenzia; li quali non iudico superfluo discorrere, perché io
non saprei quali precetti mi dare migliori a uno principe
nuovo, che lo esemplo delle azioni sua: e se li ordini sua
non li profittorono, non fu sua colpa, perché nacque da
una estraordinaria et estrema malignità di fortuna.
Aveva Alessandro sesto, nel volere fare grande el duca suo figliuolo, assai difficultà presenti e future. Prima,
non vedeva via di poterlo fare signore di alcuno stato
che non fussi stato di Chiesia; e, volgendosi a tòrre quello della Chiesia, sapeva che el duca di Milano e Viniziani
non gnene consentirebbano; perché Faenza e Rimino
erano di già sotto la protezione de’ Viniziani. Vedeva,
oltre a questo, l’arme di Italia, e quelle in spezie di chi si
fussi possuto servire, essere in le mani di coloro che dovevano temere la grandezza del papa; e però non se ne
poteva fidare, sendo tutte nelli Orsini e Colonnesi e loro
complici. Era adunque necessario si turbassino quelli
ordini, e disordinare li stati di coloro, per potersi insignorire securamente di parte di quelli. Il che li fu facile;
perché trovò Viniziani che, mossi da altre cagioni, si
eron volti a fare ripassare Franzesi in Italia: il che non

Letteratura italiana Einaudi

23

Niccolò Machiavelli - Il Principe

solamente non contradisse, ma lo fe’ più facile con la resoluzione del matrimonio antiquo del re Luigi. Passò,
adunque, il re in Italia con lo aiuto de’ Viniziani e consenso di Alessandro; né prima fu in Milano, che il papa
ebbe da lui gente per la impresa di Romagna; la quale li
fu consentita per la reputazione del re. Acquistata,
adunque el duca la Romagna, e sbattuti e’ Colonnesi,
volendo mantenere quella e procedere più avanti, lo
’mpedivano dua cose: l’una, l’arme sua che non li parevano fedeli, l’altra, la voluntà di Francia: ciò è che l’arme
Orsine, delle quali s’era valuto, li mancassino sotto, e
non solamente li ’mpedissino lo acquistare ma gli togliessino l’acquistato, e che il re ancora non li facessi el
simile. Delli Orsini ne ebbe uno riscontro quando dopo
la espugnazione di Faenza, assaltò Bologna, ché li vidde
andare freddi in quello assalto; e circa el re, conobbe
l’animo suo quando, preso el ducato di Urbino, assaltò
la Toscana: dalla quale impresa el re lo fece desistere.
Onde che il duca deliberò non dependere più dalle arme e fortuna di altri. E, la prima cosa, indebolí le parti
Orsine e Colonnese in Roma; perché tutti li aderenti loro che fussino gentili uomini, se li guadagnò, facendoli
sua gentili uomini e dando loro grandi provisioni; et
onorolli, secondo le loro qualità, di condotte e di governi: in modo che in pochi mesi nelli animi loro l’affezione
delle parti si spense, e tutta si volse nel duca. Dopo questa, aspettò la occasione di spegnere li Orsini, avendo
dispersi quelli di casa Colonna; la quale li venne bene, e
lui la usò meglio; perché, avvedutisi li Orsini, tardi, che
la grandezza del duca e della Chiesia era la loro ruina,
feciono una dieta alla Magione, nel Perugino. Da quella
nacque la rebellione di Urbino e li tumulti di Romagna
et infiniti periculi del duca, li quali tutti superò con lo
aiuto de’ Franzesi. E, ritornatoli la reputazione, né si fidando di Francia né di altre forze esterne, per non le
avere a cimentare, si volse alli inganni; e seppe tanto dis-

Letteratura italiana Einaudi

24

Niccolò Machiavelli - Il Principe

simulare l’animo suo, che li Orsini, mediante el signor
Paulo, si riconciliorono seco; con il quale el duca non
mancò d’ogni ragione di offizio per assicurarlo, dandoli
danari, veste e cavalli; tanto che la simplicità loro li condusse a Sinigallia nelle sua mani. Spenti adunque, questi
capi, e ridotti li partigiani loro amici sua, aveva il duca
gittati assai buoni fondamenti alla potenzia sua, avendo
tutta la Romagna con il ducato di Urbino, parendoli,
massime, aversi acquistata amica la Romagna e guadagnatosi tutti quelli popoli, per avere cominciato a gustare el bene essere loro.
E, perché questa parte è degna di notizia e da essere
imitata da altri, non la voglio lasciare indrieto. Preso che
ebbe il duca la Romagna, e trovandola suta comandata
da signori impotenti, li quali più presto avevano spogliato e’ loro sudditi che corretti, e dato loro materia di disunione, non di unione, tanto che quella provincia era
tutta piena di latrocinii, di brighe e di ogni altra ragione
di insolenzia, iudicò fussi necessario, a volerla ridurre
pacifica e obediente al braccio regio, darli buon governo. Però vi prepose messer Remirro de Orco uomo crudele et espedito, al quale dette pienissima potestà. Costui in poco tempo la ridusse pacifica et unita, con
grandissima reputazione. Di poi iudicò el duca non essere necessario sí eccessiva autorità, perché dubitava non
divenissi odiosa; e preposevi uno iudicio civile nel mezzo della provincia, con uno presidente eccellentissimo,
dove ogni città vi aveva lo avvocato suo. E perché conosceva le rigorosità passate averli generato qualche odio,
per purgare li animi di quelli populi e guadagnarseli in
tutto, volle monstrare che, se crudeltà alcuna era seguíta, non era nata da lui, ma dalla acerba natura del ministro. E presa sopr’a questo occasione, lo fece mettere
una mattina, a Cesena, in dua pezzi in sulla piazza, con
uno pezzo di legno e uno coltello sanguinoso a canto. La

Letteratura italiana Einaudi

25

Niccolò Machiavelli - Il Principe

ferocità del quale spettaculo fece quelli populi in uno
tempo rimanere satisfatti e stupidi.
Ma torniamo donde noi partimmo. Dico che, trovandosi el duca assai potente et in parte assicurato de’ presenti periculi, per essersi armato a suo modo e avere in
buona parte spente quelle arme che, vicine, lo potevano
offendere, li restava, volendo procedere con lo acquisto,
el respetto del re di Francia; perché conosceva come dal
re, il quale tardi si era accorto dello errore suo, non li sarebbe sopportato. E cominciò per questo a cercare di
amicizie nuove, e vacillare con Francia, nella venuta che
feciono Franzesi verso el regno di Napoli contro alli
Spagnuoli che assediavono Gaeta. E l’animo suo era assicurarsi di loro; il che li sarebbe presto riuscito, se Alessandro viveva.
E questi furono e’ governi sua quanto alle cose presenti. Ma, quanto alle future, lui aveva a dubitare in prima che uno nuovo successore alla Chiesia non li fussi
amico e cercassi torli quello che Alessandro li aveva dato: e pensò farlo in quattro modi: prima, di spegnere tutti e’ sangui di quelli signori che lui aveva spogliati, per
tòrre al papa quella occasione; secondo, di guadagnarsi
tutti e’ gentili uomini di Roma, come è detto, per potere
con quelli tenere el papa in freno; terzio, ridurre el Collegio più suo che poteva; quarto, acquistare tanto imperio, avanti che il papa morissi, che potessi per sé medesimo resistere a uno primo impeto. Di queste quattro
cose, alla morte di Alessandro ne aveva condotte tre; la
quarta aveva quasi per condotta: perché de’ signori spogliati ne ammazzò quanti ne possé aggiugnere, e pochissimi si salvarono; e’ gentili uomini romani si aveva guadagnati, e nel Collegio aveva grandissima parte; e,
quanto al nuovo acquisto, aveva disegnato diventare signore di Toscana, e possedeva di già Perugia e Piombino, e di Pisa aveva presa la protezione. E, come non
avessi avuto ad avere respetto a Francia (ché non gnene

Letteratura italiana Einaudi

26

Niccolò Machiavelli - Il Principe

aveva ad avere più, per essere di già Franzesi spogliati
del Regno dalli Spagnoli, di qualità che ciascuno di loro
era necessitato comperare l’amicizia sua), e’ saltava in
Pisa. Dopo questo, Lucca e Siena cedeva subito, parte
per invidia de’ Fiorentini, parte per paura; Fiorentini
non avevano remedio: il che se li fusse riuscito (ché li
riusciva l’anno medesimo che Alessandro morí), si acquistava tante forze e tanta reputazione, che per sé stesso si sarebbe retto, e non sarebbe più dependuto dalla
fortuna e forze di altri, ma dalla potenzia e virtù sua. Ma
Alessandro morí dopo cinque anni che elli aveva cominciato a trarre fuora la spada. Lasciollo con lo stato di Romagna solamente assolidato, con tutti li altri in aria, infra dua potentissimi eserciti inimici, e malato a morte.
Et era nel duca tanta ferocia e tanta virtù e sí bene conosceva come li uomini si hanno a guadagnare o perdere, e
tanto erano validi e’ fondamenti che in sí poco tempo si
aveva fatti, che, se non avessi avuto quelli eserciti addosso, o lui fussi stato sano, arebbe retto a ogni difficultà. E
ch’e’ fondamenti sua fussino buoni, si vidde: ché la Romagna l’aspettò più d’uno mese; in Roma, ancora che
mezzo vivo, stette sicuro; e benché Ballioni, Vitelli et
Orsini venissino in Roma, non ebbono séguito contro di
lui: possé fare, se non chi e’ volle papa, almeno che non
fussi chi non voleva. Ma, se nella morte di Alessandro
fussi stato sano, ogni cosa li era facile. E lui mi disse, ne’
dí che fu creato Iulio II, che aveva pensato a ciò che potessi nascere, morendo el padre, et a tutto aveva trovato
remedio, eccetto che non pensò mai, in su la sua morte,
di stare ancora lui per morire.
Raccolte io adunque tutte le azioni del duca, non saprei riprenderlo; anzi mi pare, come ho fatto, di preporlo imitabile a tutti coloro che per fortuna e con l’arme
d’altri sono ascesi allo imperio. Perché lui avendo l’animo grande e la sua intenzione alta, non si poteva governare altrimenti; e solo si oppose alli sua disegni la bre-

Letteratura italiana Einaudi

27

Niccolò Machiavelli - Il Principe

vità della vita di Alessandro e la malattia sua. Chi, adunque, iudica necessario nel suo principato nuovo assicurarsi de’ nimici, guadagnarsi delli amici, vincere o per
forza o per fraude, farsi amare e temere da’ populi, seguire e reverire da’ soldati, spegnere quelli che ti possono o debbono offendere, innovare con nuovi modi li ordini antichi, essere severo e grato, magnanimo e liberale,
spegnere la milizia infidele, creare della nuova, mantenere l’amicizie de’ re e de’ principi in modo che ti abbino o a beneficare con grazia o offendere con respetto,
non può trovare e’ più freschi esempli che le azioni di
costui. Solamente si può accusarlo nella creazione di Iulio pontefice, nella quale lui ebbe mala elezione; perché,
come è detto, non possendo fare uno papa a suo modo,
poteva tenere che uno non fussi papa; e non doveva mai
consentire al papato di quelli cardinali che lui avessi offesi, o che, diventati papi, avessino ad avere paura di lui.
Perché li uomini offendono o per paura o per odio.
Quelli che lui aveva offesi erano, infra li altri, San Piero
ad Vincula, Colonna, San Giorgio, Ascanio; tutti li altri,
divenuti papi, aveano a temerlo, eccetto Roano e li Spagnuoli: questi per coniunzione et obligo; quello per potenzia, avendo coniunto seco el regno di Francia. Per
tanto el duca, innanzi ad ogni cosa, doveva creare papa
uno spagnolo, e, non potendo, doveva consentire che
fussi Roano e non San Piero ad Vincula. E chi crede che
ne’ personaggi grandi e’ benefizii nuovi faccino dimenticare le iniurie vecchie, s’inganna. Errò, adunque, el duca
in questa elezione; e fu cagione dell’ultima ruina sua.

Letteratura italiana Einaudi

28

Niccolò Machiavelli - Il Principe

CAP. 8
De his qui per scelera ad principatum pervenere.
[Di quelli che per scelleratezze sono venuti al principato]

Ma perché di privato si diventa principe ancora in
dua modi, il che non si può al tutto o alla fortuna o alla
virtù attribuire, non mi pare da lasciarli indrieto, ancora
che dell’uno si possa più diffusamente ragionare dove si
trattassi delle repubbliche. Questi sono quando, o per
qualche via scellerata e nefaria si ascende al principato,
o quando uno privato cittadino con il favore delli altri
sua cittadini diventa principe della sua patria. E, parlando del primo modo, si monstrerrà con dua esempli,
l’uno antiquo l’altro moderno, sanza intrare altrimenti
ne’ meriti di questa parte, perché io iudico che basti, a
chi fussi necessitato, imitargli.
Agatocle siciliano, non solo di privata fortuna, ma di
infima et abietta, divenne re di Siracusa. Costui, nato
d’uno figulo, tenne sempre, per li gradi della sua età, vita scellerata; non di manco accompagnò le sua scelleratezze con tanta virtù di animo e di corpo, che, voltosi alla milizia, per li gradi di quella pervenne ad essere
pretore di Siracusa. Nel quale grado sendo constituito, e
avendo deliberato diventare principe e tenere con violenzia e sanza obligo d’altri quello che d’accordo li era
suto concesso, et avuto di questo suo disegno intelligenzia con Amilcare cartaginese, il quale con li eserciti militava in Sicilia, raunò una mattina el populo et il senato
di Siracusa, come se elli avessi avuto a deliberare cose
pertinenti alla repubblica; et ad uno cenno ordinato, fece da’ sua soldati uccidere tutti li senatori e li più ricchi
del popolo. Li quali morti, occupò e tenne el principato
di quella città sanza alcuna controversia civile. E, benché da’ Cartaginesi fussi dua volte rotto e demum assediato, non solum possé defendere la sua città, ma, lascia-

Letteratura italiana Einaudi

29

Niccolò Machiavelli - Il Principe

to parte delle sue genti alla difesa della ossidione, con le
altre assaltò l’Affrica, et in breve tempo liberò Siracusa
dallo assedio e condusse Cartagine in estrema necessità:
e furono necessitati accordarsi con quello, esser contenti
della possessione di Affrica, et ad Agatocle lasciare la Sicilia. Chi considerassi adunque le azioni e virtù di costui, non vedrà cose, o poche, le quali possa attribuire
alla fortuna; con ciò sia cosa, come di sopra è detto, che
non per favore d’alcuno, ma per li gradi della milizia, li
quali con mille disagi e periculi si aveva guadagnati, pervenissi al principato, e quello di poi con tanti partiti animosi e periculosi mantenessi. Non si può ancora chiamare virtù ammazzare li sua cittadini, tradire li amici,
essere sanza fede, sanza pietà, sanza relligione; li quali
modi possono fare acquistare imperio, ma non gloria.
Perché, se si considerassi la virtù di Agatocle nello intrare e nello uscire de’ periculi, e la grandezza dello animo
suo nel sopportare e superare le cose avverse, non si vede perché elli abbia ad essere iudicato inferiore a qualunque eccellentissimo capitano. Non di manco, la sua
efferata crudelità e inumanità, con infinite scelleratezze,
non consentono che sia infra li eccellentissimi uomini
celebrato. Non si può, adunque, attribuire alla fortuna o
alla virtù quello che sanza l’una e l’altra fu da lui conseguito.
Ne’ tempi nostri, regnante Alessandro VI, Oliverotto
Firmiano, sendo più anni innanzi rimaso piccolo, fu da
uno suo zio materno, chiamato Giovanni Fogliani, allevato, e ne’ primi tempi della sua gioventù dato a militare
sotto Paulo Vitelli, acciò che, ripieno di quella disciplina, pervenissi a qualche eccellente grado di milizia.
Morto di poi Paulo, militò sotto Vitellozzo suo fratello;
et in brevissimo tempo, per essere ingegnoso, e della
persona e dello animo gagliardo, diventò el primo uomo
della sua milizia. Ma, parendoli cosa servile lo stare con
altri, pensò, con lo aiuto di alcuni cittadini di Fermo a’

Letteratura italiana Einaudi

30

Niccolò Machiavelli - Il Principe

quali era più cara la servitù che la libertà della loro patria, e con il favore vitellesco, di occupare Fermo. E
scrisse a Giovanni Fogliani come, sendo stato più anni
fuora di casa, voleva venire a vedere lui e la sua città, et
in qualche parte riconoscere el suo patrimonio: e perché
non s’era affaticato per altro che per acquistare onore,
acciò ch’e’ sua cittadini vedessino come non aveva speso
el tempo in vano, voleva venire onorevole et accompagnato da cento cavalli di sua amici e servidori; e pregavalo fussi contento ordinare che da’ Firmiani fussi ricevuto onoratamente; il che non solamente tornava onore
a lui, ma a sé proprio, sendo suo allievo. Non mancò,
per tanto Giovanni di alcuno offizio debito verso el nipote; e fattolo ricevere da’ Firmiani onoratamente, si alloggiò nelle case sua: dove, passato alcuno giorno, et atteso ad ordinare quello che alla sua futura scelleratezza
era necessario, fece uno convito solennissimo, dove invitò Giovanni Fogliani e tutti li primi uomini di Fermo.
E, consumate che furono le vivande, e tutti li altri intrattenimenti che in simili conviti si usano, Oliverotto, ad
arte, mosse certi ragionamenti gravi, parlando della
grandezza di papa Alessandro e di Cesare suo figliuolo,
e delle imprese loro. A’ quali ragionamenti respondendo
Giovanni e li altri, lui a un tratto si rizzò, dicendo quelle
essere cose da parlarne in loco più secreto; e ritirossi in
una camera, dove Giovanni e tutti li altri cittadini li andorono drieto. Né prima furono posti a sedere, che de’
luoghi secreti di quella uscirono soldati, che ammazzorono Giovanni e tutti li altri. Dopo il quale omicidio,
montò Oliverotto a cavallo, e corse la terra, et assediò
nel palazzo el supremo magistrato; tanto che per paura
furono constretti obbedirlo e fermare uno governo, del
quale si fece principe. E, morti tutti quelli che, per essere malcontenti, lo potevono offendere, si corroborò con
nuovi ordini civili e militari; in modo che, in spazio
d’uno anno che tenne el principato, lui non solamente

Letteratura italiana Einaudi

31

Niccolò Machiavelli - Il Principe

era sicuro nella città di Fermo, ma era diventato pauroso
a tutti li sua vicini. E sarebbe suta la sua espugnazione
difficile come quella di Agatocle, se non si fussi suto lasciato ingannare da Cesare Borgia, quando a Sinigallia,
come di sopra si disse, prese li Orsini e Vitelli; dove,
preso ancora lui, uno anno dopo el commisso parricidio,
fu, insieme con Vitellozzo, il quale aveva avuto maestro
delle virtù e scelleratezze sua, strangolato.
Potrebbe alcuno dubitare donde nascessi che Agatocle et alcuno simile, dopo infiniti tradimenti e crudeltà,
possé vivere lungamente sicuro nella sua patria e defendersi dalli inimici esterni, e da’ sua cittadini non li fu mai
conspirato contro; con ciò sia che molti altri, mediante
la crudeltà non abbino, etiam ne’ tempi pacifici, possuto
mantenere lo stato, non che ne’ tempi dubbiosi di guerra. Credo che questo avvenga dalle crudeltà male usate
o bene usate. Bene usate si possono chiamare quelle (se
del male è licito dire bene) che si fanno ad uno tratto,
per necessità dello assicurarsi, e di poi non vi si insiste
drento ma si convertiscono in più utilità de’ sudditi che
si può. Male usate sono quelle le quali, ancora che nel
principio sieno poche, più tosto col tempo crescono che
le si spenghino. Coloro che osservano el primo modo,
possono con Dio e con li uomini avere allo stato loro
qualche remedio, come ebbe Agatocle; quelli altri è impossibile si mantenghino. Onde è da notare che, nel pigliare uno stato, debbe l’occupatore di esso discorrere
tutte quelle offese che li è necessario fare; e tutte farle a
un tratto, per non le avere a rinnovare ogni dí, e potere,
non le innovando, assicurare li uomini e guadagnarseli
con beneficarli. Chi fa altrimenti, o per timidità o per
mal consiglio, è sempre necessitato tenere el coltello in
mano; né mai può fondarsi sopra li sua sudditi non si
potendo quelli per le fresche e continue iniurie assicurare di lui. Perché le iniurie si debbono fare tutte insieme,
acciò che, assaporandosi meno, offendino meno: e’ be-

Letteratura italiana Einaudi

32

Niccolò Machiavelli - Il Principe

nefizii si debbono fare a poco a poco, acciò che si assaporino meglio. E debbe, sopr’a tutto, uno principe vivere con li suoi sudditi in modo che veruno accidente o di
male o di bene lo abbi a far variare: perché, venendo per
li tempi avversi le necessità, tu non se’ a tempo al male,
et il bene che tu fai non ti giova, perché è iudicato forzato, e non te n’è saputo grado alcuno.

Letteratura italiana Einaudi

33

Niccolò Machiavelli - Il Principe

CAP. 9
De principatu civili.
[Del Principato Civile]

Ma venendo all’altra parte, quando uno privato cittadino, non per scelleratezza o altra intollerabile violenzia,
ma con il favore delli altri sua cittadini diventa principe
della sua patria, il quale si può chiamare principato civile (né a pervenirvi è necessario o tutta virtù o tutta fortuna, ma più presto una astuzia fortunata), dico che si
ascende a questo principato o con il favore del populo o
con il favore de’ grandi. Perché in ogni città si truovano
questi dua umori diversi; e nasce da questo, che il populo desidera non essere comandato né oppresso da’ grandi, e li grandi desiderano comandare et opprimere el populo; e da questi dua appetiti diversi nasce nelle città
uno de’ tre effetti, o principato o libertà o licenzia.
El principato è causato o dal populo o da’ grandi, secondo che l’una o l’altra di queste parti ne ha occasione;
perché, vedendo e’ grandi non potere resistere al populo, cominciano a voltare la reputazione ad uno di loro, e
fannolo principe per potere sotto la sua ombra sfogare
l’appetito loro. El populo ancora, vedendo non potere
resistere a’ grandi, volta la reputazione ad uno, e lo fa
principe, per essere con la autorità sua difeso. Colui che
viene al principato con lo aiuto de’ grandi, si mantiene
con più difficultà che quello che diventa con lo aiuto del
populo; perché si trova principe con di molti intorno
che li paiano essere sua eguali, e per questo non li può
né comandare né maneggiare a suo modo. Ma colui che
arriva al principato con il favore popolare, vi si trova solo, e ha intorno o nessuno o pochissimi che non sieno
parati a obedire. Oltre a questo, non si può con onestà
satisfare a’ grandi e sanza iniuria d’altri, ma sí bene al

Letteratura italiana Einaudi

34

Niccolò Machiavelli - Il Principe

populo: perché quello del populo è più onesto fine che
quello de’ grandi, volendo questi opprimere, e quello
non essere oppresso. Preterea, del populo inimico uno
principe non si può mai assicurare, per essere troppi;
de’ grandi si può assicurare, per essere pochi. El peggio
che possa aspettare uno principe dal populo inimico, è
lo essere abbandonato da lui; ma da’ grandi, inimici,
non solo debbe temere di essere abbandonato, ma etiam
che loro li venghino contro; perché, sendo in quelli più
vedere e più astuzia, avanzono sempre tempo per salvarsi, e cercono gradi con quelli che sperano che vinca. È
necessitato ancora el principe vivere sempre con quello
medesimo populo; ma può ben fare sanza quelli medesimi grandi, potendo farne e disfarne ogni dí, e tòrre e dare, a sua posta, reputazione loro.
E per chiarire meglio questa parte, dico come e’ grandi si debbono considerare in dua modi principalmente.
O si governano in modo, col procedere loro, che si obbligano in tutto alla tua fortuna, o no. Quelli che si obbligano, e non sieno rapaci, si debbono onorare et amare; quelli che non si obbligano, si hanno ad esaminare in
dua modi: o fanno questo per pusillanimità e defetto naturale d’animo: allora tu ti debbi servire di quelli massime che sono di buono consiglio, perché nelle prosperità
te ne onori, e nelle avversità non hai da temerne. Ma,
quando non si obbligano ad arte e per cagione ambiziosa, è segno come pensano più a sé che a te; e da quelli si
debbe el principe guardare, e temerli come se fussino
scoperti inimici, perché sempre, nelle avversità, aiuteranno ruinarlo.
Debbe, per tanto, uno che diventi principe mediante
el favore del populo, mantenerselo amico; il che li fia facile, non domandando lui se non di non essere oppresso. Ma uno che contro al populo diventi principe con il
favore de’ grandi, debbe innanzi a ogni altra cosa cercare di guadagnarsi el populo: il che li fia facile, quando

Letteratura italiana Einaudi

35

Niccolò Machiavelli - Il Principe

pigli la protezione sua. E perché li uomini, quando hanno bene da chi credevano avere male, si obbligano più al
beneficatore loro, diventa el populo subito più suo benivolo, che se si fussi condotto al principato con favori
sua: e puosselo el principe guadagnare in molti modi, li
quali, perché variano secondo el subietto, non se ne può
dare certa regola, e però si lasceranno indrieto. Concluderò solo che a uno principe è necessario avere el populo amico: altrimenti non ha, nelle avversità, remedio.
Nabide, principe delli Spartani, sostenne la ossidione
di tutta Grecia e di uno esercito romano vittoriosissimo,
e difese contro a quelli la patria sua et il suo stato: e li
bastò solo, sopravvenente il periculo, assicurarsi di pochi: ché se elli avessi avuto el populo inimico, questo
non li bastava. E non sia alcuno che repugni a questa
mia opinione con quello proverbio trito, che chi fonda in
sul populo, fonda in sul fango: perché quello è vero,
quando uno cittadino privato vi fa su fondamento, e
dassi ad intendere che il populo lo liberi, quando fussi
oppresso da’ nimici o da’ magistrati. In questo caso si
potrebbe trovare spesso ingannato, come a Roma e’
Gracchi et a Firenze messer Giorgio Scali. Ma, sendo
uno principe che vi fondi su, che possa comandare e sia
uomo di core, né si sbigottisca nelle avversità, e non
manchi delle altre preparazioni, e tenga con l’animo et
ordini sua animato l’universale, mai si troverrà ingannato da lui, e li parrà avere fatto li sua fondamenti buoni.
Sogliono questi principati periclitare quando sono
per salire dall’ordine civile allo assoluto; perché questi
principi, o comandano per loro medesimi, o per mezzo
de’ magistrati. Nell’ultimo caso, è più debole e più periculoso lo stare loro; perché gli stanno al tutto con la voluntà di quelli cittadini che sono preposti a’ magistrati: li
quali, massime ne’ tempi avversi, li possono tòrre con facilità grande lo stato, o con farli contro, o con non lo
obedire. Et el principe non è a tempo, ne’ periculi, a pi-

Letteratura italiana Einaudi

36

Niccolò Machiavelli - Il Principe

gliare l’autorità assoluta; perché li cittadini e sudditi, che
sogliono avere e’ comandamenti da’ magistrati, non sono, in quelli frangenti, per obedire a’ sua; et arà sempre,
ne’ tempi dubii, penuria di chi si possa fidare. Perché simile principe non può fondarsi sopra a quello che vede
ne’ tempi quieti, quando e’ cittadini hanno bisogno dello stato; perché allora ognuno corre, ognuno promette,
e ciascuno vuole morire per lui, quando la morte è discosto; ma ne’ tempi avversi, quando lo stato ha bisogno
de’ cittadini, allora se ne truova pochi. E tanto più è
questa esperienzia periculosa, quanto la non si può fare
se non una volta. E però uno principe savio debba pensare uno modo per il quale li sua cittadini, sempre et in
ogni qualità di tempo, abbino bisogno dello stato e di
lui: e sempre poi li saranno fedeli.

Letteratura italiana Einaudi

37

Niccolò Machiavelli - Il Principe

CAP. 10
Quomodo omnium principatuum vires perpendi debeant.
[In che modo si debbino misurare le forze di tutti i principati]

Conviene avere, nello esaminare le qualità di questi
principati, un’altra considerazione: cioè, se uno principe
ha tanto stato che possa, bisognando, per sé medesimo
reggersi, o vero se ha sempre necessità della defensione
di altri. E, per chiarire meglio questa parte, dico come io
iudico coloro potersi reggere per sé medesimi, che possono, o per abundanzia di uomini, o di denari, mettere
insieme un esercito iusto, e fare una giornata con qualunque li viene ad assaltare; e cosí iudico coloro avere
sempre necessità di altri, che non possono comparire
contro al nimico in campagna, ma sono necessitati rifuggirsi drento alle mura e guardare quelle. Nel primo caso,
si è discorso; e per lo avvenire diremo quello ne occorre.
Nel secondo caso non si può dire altro, salvo che
confortare tali principi a fortificare e munire la terra
propria, e del paese non tenere alcuno conto. E qualunque arà bene fortificata la sua terra, e circa li altri governi con li sudditi si fia maneggiato come di sopra è detto
e di sotto si dirà, sarà sempre con grande respetto assaltato; perché li uomini sono sempre nimici delle imprese
dove si vegga difficultà, né si può vedere facilità assaltando uno che abbi la sua terra gagliarda e non sia odiato dal populo.
Le città di Alamagna sono liberissime, hanno poco
contado, et obediscano allo imperatore quando le vogliono, e non temono né quello né altro potente che e
abbino intorno; perché le sono in modo fortificate, che
ciascuno pensa la espugnazione di esse dovere essere tediosa e difficile. Perché tutte hanno fossi e mura conveniente; hanno artiglierie a sufficienzia; tengono sempre

Letteratura italiana Einaudi

38

Niccolò Machiavelli - Il Principe

nelle cànove publiche da bere e da mangiare e da ardere
per uno anno; et oltre a questo, per potere tenere la plebe pasciuta e sanza perdita del pubblico, hanno sempre
in comune per uno anno da potere dare loro da lavorare
in quelli esercizii che sieno el nervo e la vita di quella
città e delle industrie de’ quali la plebe pasca. Tengono
ancora li esercizii militari in reputazione, e sopra questo
hanno molti ordini a mantenerli.
Uno principe, adunque, che abbi una città forte e non
si facci odiare, non può essere assaltato; e, se pure fussi
chi lo assaltassi, se ne partirà con vergogna; perché le
cose del mondo sono sí varie, che elli è quasi impossibile
che uno potessi con li eserciti stare uno anno ozioso a
campeggiarlo. E chi replicasse: se il populo arà le sue
possessioni fuora, e veggale ardere, non ci arà pazienza,
et il lungo assedio e la carità propria li farà sdimenticare
el principe; respondo che uno principe potente et animoso supererà sempre tutte quelle difficultà, dando ora
speranza a’ sudditi che el male non fia lungo, ora timore
della crudeltà del nimico, ora assicurandosi con destrezza di quelli che li paressino troppo arditi. Oltre a questo,
el nimico, ragionevolmente, debba ardere e ruinare el
paese in sulla sua giunta e ne’ tempi, quando li animi
delli uomini sono ancora caldi e volenterosi alla difesa; e
però tanto meno el principe debbe dubitare, perché, dopo qualche giorno, che li animi sono raffreddi, sono di
già fatti e’ danni, sono ricevuti e’ mali, e non vi è più remedio; et allora tanto più si vengono a unire con il loro
principe, parendo che lui abbia con loro obbligo sendo
loro sute arse le case, ruinate le possessioni, per la difesa
sua. E la natura delli uomini è, cosí obbligarsi per li benefizii che si fanno, come per quelli che si ricevano. Onde, se si considerrà bene tutto, non fia difficile a uno
principe prudente tenere prima e poi fermi li animi de’
sua cittadini nella ossidione, quando non li manchi da
vivere né da difendersi.

Letteratura italiana Einaudi

39

Niccolò Machiavelli - Il Principe

CAP. 11
De principatibus ecclesiasticis.
[De’ principati ecclesiastici]

Restaci solamente, al presente, a ragionare de’ principati ecclesiastici: circa quali tutte le difficultà sono avanti che si possegghino: perché si acquistano o per virtù o
per fortuna, e sanza l’una e l’altra si mantengano; perché
sono sustentati dalli ordini antiquati nella religione, quali sono suti tanto potenti e di qualità che tengono e’ loro
principi in stato, in qualunque modo si procedino e vivino. Costoro soli hanno stati, e non li defendano; sudditi,
e non li governano: e li stati, per essere indifesi, non sono loro tolti; e li sudditi, per non essere governati, non
se ne curano, né pensano né possono alienarsi da loro.
Solo, adunque, questi principati sono sicuri e felici. Ma,
sendo quelli retti da cagioni superiore, alla quale mente
umana non aggiugne, lascerò el parlarne; perché, sendo
esaltati e mantenuti da Dio, sarebbe offizio di uomo
prosuntuoso e temerario discorrerne. Non di manco, se
alcuno mi ricercassi donde viene che la Chiesia, nel temporale, sia venuta a tanta grandezza, con ciò sia che da
Alessandro indrieto, e’ potentati italiani, et non solum
quelli che si chiamavono e’ potentati, ma ogni barone e
signore, benché minimo, quanto al temporale, la estimava poco, et ora uno re di Francia ne trema, e lo ha possuto cavare di Italia e ruinare Viniziani: la qual cosa, ancora che sia nota, non mi pare superfluo ridurla in
buona parte alla memoria.
Avanti che Carlo re di Francia passassi in Italia, era
questa provincia sotto lo imperio del papa, Viniziani, re
di Napoli, duca di Milano e Fiorentini. Questi potentati
avevano ad avere dua cure principali: l’una, che uno forestiero non entrassi in Italia con le arme; l’altra, che ve-

Letteratura italiana Einaudi

40

Niccolò Machiavelli - Il Principe

runo di loro occupassi più stato. Quelli a chi si aveva più
cura erano Papa e Viniziani. Et a tenere indrieto Viniziani, bisognava la unione di tutti li altri, come fu nella
difesa di Ferrara; et a tenere basso el Papa, si servivano
de’ baroni di Roma: li quali, sendo divisi in due fazioni,
Orsini e Colonnesi, sempre vi era cagione di scandolo
fra loro; e, stando con le arme in mano in su li occhi al
pontefice, tenevano el pontificato debole et infermo. E,
benché surgessi qualche volta uno papa animoso, come
fu Sisto, tamen la fortuna o il sapere non lo possé mai
disobbligare da queste incomodità. E la brevità della vita loro n’era cagione; perché in dieci anni che, ragguagliato, viveva uno papa, a fatica che potessi sbassare una
delle fazioni; e se, verbigrazia, l’uno aveva quasi spenti
Colonnesi, surgeva un altro inimico alli Orsini, che li faceva resurgere, e li Orsini non era a tempo a spegnere.
Questo faceva che le forze temporali del papa erano poco stimate in Italia. Surse di poi Alessandro VI, il quale,
di tutt’i pontefici che sono stati mai, monstrò quanto
uno papa, e con il danaio e con le forze, si poteva prevalere, e fece, con lo instrumento del duca Valentino e con
la occasione della passata de’ Franzesi, tutte quelle cose
che io discorro di sopra nelle azioni del duca. E, benché
lo intento suo non fussi fare grande la Chiesia, ma il duca, nondimeno ciò che fece tornò a grandezza della
Chiesia; la quale, dopo la sua morte, spento el duca, fu
erede delle sue fatiche. Venne di poi papa Iulio; e trovò
la Chiesia grande, avendo tutta la Romagna e sendo
spenti e’ baroni di Roma e, per le battiture di Alessandro, annullate quelle fazioni; e trovò ancora la via aperta
al modo dello accumulare danari, non mai più usitato da
Alessandro indrieto.
Le quali cose Iulio non solum seguitò, ma accrebbe; e
pensò a guadagnarsi Bologna e spegnere e’ Viniziani et a
cacciare Franzesi di Italia; e tutte queste imprese li riuscirono, e con tanta più sua laude, quanto fece ogni cosa

Letteratura italiana Einaudi

41

Niccolò Machiavelli - Il Principe

per accrescere la Chiesia e non alcuno privato. Mantenne ancora le parti Orsine e Colonnese in quelli termini
che le trovò; e benché tra loro fussi qualche capo da fare
alterazione, tamen dua cose li ha tenuti fermi: l’una, la
grandezza della Chiesia, che li sbigottisce; l’altra, el non
avere loro cardinali, li quali sono origine de’ tumulti infra loro. Né mai staranno quiete queste parti, qualunque
volta abbino cardinali, perché questi nutriscono, in Roma e fuora, le parti, e quelli baroni sono forzati a defenderle: e cosí dalla ambizione de’ prelati nascono le discordie e li tumulti infra e’ baroni. Ha trovato adunque
la Santità di papa Leone questo pontificato potentissimo: il quale si spera, se quelli lo feciono grande con le
arme, questo, con la bontà e infinite altre sue virtù, lo
farà grandissimo e venerando.

Letteratura italiana Einaudi

42

Niccolò Machiavelli - Il Principe

CAP. 12
Quot sint genera militiae et de mercennariis militibus.
[Di quante ragioni sia la milizia, e de’ soldati mercennarii]

Avendo discorso particularmente tutte le qualità di
quelli principati de’ quali nel principio proposi di ragionare, e considerato in qualche parte le cagioni del bene
e del male essere loro, e monstro e’ modi con li quali
molti hanno cerco di acquistarli e tenerli, mi resta ora a
discorrere generalmente le offese e difese che in ciascuno de’ prenominati possono accadere. Noi abbiamo detto di sopra, come a uno principe è necessario avere e’
sua fondamenti buoni; altrimenti, conviene che rovini.
E’ principali fondamenti che abbino tutti li stati, cosí
nuovi come vecchi o misti, sono le buone legge e le buone arme. E perché non può essere buone legge dove non
sono buone arme, e dove sono buone arme conviene sieno buone legge, io lascerò indrieto el ragionare delle legge e parlerò delle arme.
Dico, adunque, che l’arme con le quali uno principe
defende el suo stato, o le sono proprie o le sono mercennarie, o ausiliarie o miste. Le mercennarie et ausiliarie
sono inutile e periculose; e, se uno tiene lo stato suo fondato in sulle arme mercennarie, non starà mai fermo né
sicuro; perché le sono disunite, ambiziose, sanza disciplina, infedele; gagliarde fra’ li amici; fra ’ nimici, vile;
non timore di Dio, non fede con li uomini, e tanto si differisce la ruina quanto si differisce lo assalto; e nella pace se’ spogliato da loro, nella guerra da’ nimici. La cagione di questo è, che le non hanno altro amore né altra
cagione che le tenga in campo, che uno poco di stipendio, il quale non è sufficiente a fare che voglino morire
per te. Vogliono bene essere tuoi soldati mentre che tu
non fai guerra; ma, come la guerra viene, o fuggirsi o andarsene. La qual cosa doverrei durare poca fatica a per-

Letteratura italiana Einaudi

43

Niccolò Machiavelli - Il Principe

suadere, perché ora la ruina di Italia non è causata da altro che per essere in spazio di molti anni riposatasi in
sulle arme mercennarie. Le quali feciono già per qualcuno qualche progresso, e parevano gagliarde infra loro;
ma, come venne el forestiero, le mostrorono quello che
elle erano. Onde che a Carlo re di Francia fu licito pigliare la Italia col gesso; e chi diceva come e’ n’erano cagione e’ peccati nostri, diceva il vero; ma non erano già
quelli che credeva, ma questi che io ho narrati: e perché
elli erano peccati di principi, ne hanno patito la pena ancora loro.
Io voglio dimonstrare meglio la infelicità di queste arme. E’ capitani mercennarii, o sono uomini eccellenti, o
no: se sono, non te ne puoi fidare, perché sempre aspireranno alla grandezza propria, o con lo opprimere te che
li se’ patrone, o con opprimere altri fuora della tua intenzione; ma, se non è il capitano virtuoso, ti rovina per
l’ordinario. E se si responde che qualunque arà le arme
in mano farà questo, o mercennario o no, replicherei come l’arme hanno ad essere operate o da uno principe o
da una repubblica. El principe debbe andare in persona,
e fare lui l’offizio del capitano; la repubblica ha a mandare sua cittadini; e quando ne manda uno che non riesca valente uomo, debbe cambiarlo; e quando sia, tenerlo con le leggi che non passi el segno. E per esperienzia
si vede a’ principi soli e repubbliche armate fare progressi grandissimi, et alle arme mercennarie non fare
mai se non danno. E con più difficultà viene alla obedienza di uno suo cittadino una repubblica armata di arme proprie, che una armata di armi esterne.
Stettono Roma e Sparta molti secoli armate e libere.
Svizzeri sono armatissimi e liberissimi. Delle arme mercennarie antiche in exemplis sono Cartaginesi; li quali
furono per essere oppressi da’ loro soldati mercennarii,
finita la prima guerra con li Romani, ancora che Cartaginesi avessino per capi loro proprii cittadini. Filippo Ma-

Letteratura italiana Einaudi

44

Niccolò Machiavelli - Il Principe

cedone fu fatto da’ Tebani, dopo la morte di Epaminunda, capitano delle loro gente; e tolse loro, dopo la vittoria, la libertà. Milanesi, morto il duca Filippo, soldorono
Francesco Sforza contro a’ Viniziani; il quale, superati li
inimici a Caravaggio, si congiunse con loro per opprimere e’ Milanesi suoi patroni. Sforza suo padre, sendo
soldato della regina Giovanna di Napoli, la lasciò in un
tratto disarmata; onde lei, per non perdere el regno, fu
constretta gittarsi in grembo al re di Aragonia. E, se Viniziani e Fiorentini hanno per lo adrieto cresciuto lo imperio loro con queste arme, e li loro capitani non se ne
sono però fatti principi ma li hanno difesi, respondo che
Fiorentini in questo caso sono suti favoriti dalla sorte;
perché de’ capitani virtuosi, de’ quali potevano temere,
alcuni non hanno vinto, alcuni hanno avuto opposizione, altri hanno volto la ambizione loro altrove. Quello
che non vinse fu Giovanni Aucut, del quale, non vincendo, non si poteva conoscere la fede; ma ognuno confesserà che, vincendo, stavano Fiorentini a sua discrezione.
Sforza ebbe sempre e’ Bracceschi contrarii, che guardorono l’uno l’altro. Francesco volse l’ambizione sua in
Lombardia; Braccio contro alla Chiesia et il regno di
Napoli. Ma vegniamo a quello che è seguito poco tempo
fa. Feciono Fiorentini Paulo Vitelli loro capitano, uomo
prudentissimo, e che di privata fortuna aveva presa
grandissima reputazione. Se costui espugnava Pisa, veruno fia che nieghi come conveniva a’ Fiorentini stare
seco; perché, se fussi diventato soldato di loro nemici,
non avevano remedio; e se lo tenevano, aveano ad obedirlo. Viniziani, se si considerrà e’ progressi loro, si vedrà quelli avere securamente e gloriosamente operato
mentre ferono la guerra loro proprii: che fu avanti che si
volgessino con le loro imprese in terra: dove co’ gentili
uomini e con la plebe armata operorono virtuosissimamente; ma, come cominciorono a combattere in terra,
lasciorono questa virtù, e seguitorono e’ costumi delle

Letteratura italiana Einaudi

45

Niccolò Machiavelli - Il Principe

guerre di Italia. E nel principio dello augumento loro in
terra, per non vi avere molto stato e per essere in grande
reputazione, non aveano da temere molto de’ loro capitani; ma, come ellino ampliorono, che fu sotto el Carmignola, ebbono uno saggio di questo errore. Perché, vedutolo virtuosissimo, battuto che ebbono sotto il suo
governo el duca di Milano, e conoscendo da altra parte
come elli era raffreddo nella guerra, iudicorono con lui
non potere più vincere, perché non voleva, né potere licenziarlo, per non riperdere ciò che aveano acquistato;
onde che furono necessitati, per assicurarsene, ammazzarlo. Hanno di poi avuto per loro capitani Bartolomeo
da Bergamo, Ruberto da San Severino, Conte di Pitigliano, e simili; con li quali aveano a temere della perdita,
non del guadagno loro: come intervenne di poi a Vailà,
dove, in una giornata, perderono quello che in ottocento anni, con tanta fatica, avevano acquistato. Perché da
queste armi nascono solo e’ lenti, tardi e deboli acquisti,
e le subite e miraculose perdite. E, perché io sono venuto con questi esempli in Italia, la quale è stata governata
molti anni dalle arme mercennarie, le voglio discorrere,
e più da alto, acciò che, veduto l’origine e progressi di
esse, si possa meglio correggerle.
Avete dunque a intendere come, tosto che in questi
ultimi tempi lo imperio cominciò a essere ributtato di
Italia, e che il papa nel temporale vi prese più reputazione, si divise la Italia in più stati; perché molte delle città
grosse presono l’arme contra a’ loro nobili, li quali, prima favoriti dallo imperatore, le tennono oppresse; e la
Chiesia le favoriva per darsi reputazione nel temporale;
di molte altre e’ loro cittadini ne diventorono principi.
Onde che, essendo venuta l’Italia quasi che nelle mani
della Chiesia e di qualche Repubblica, et essendo quelli
preti e quelli altri cittadini usi a non conoscere arme, cominciorono a soldare forestieri. El primo che dette reputazione a questa milizia fu Alberigo da Conio, roma-

Letteratura italiana Einaudi

46

Niccolò Machiavelli - Il Principe

gnolo. Dalla disciplina di costui discese, intra li altri,
Braccio e Sforza, che ne’ loro tempi furono arbitri di
Italia. Dopo questi, vennono tutti li altri che fino a’ nostri tempi hanno governato queste arme. Et il fine della
loro virtù è stato, che Italia è suta corsa da Carlo, predata da Luigi, sforzata da Ferrando e vituperata da’ Svizzeri. L’ordine che ellino hanno tenuto, è stato, prima, per
dare reputazione a loro proprii, avere tolto reputazione
alle fanterie. Feciono questo, perché, sendo sanza stato
et in sulla industria, e’ pochi fanti non davano loro reputazione, e li assai non potevano nutrire; e però si ridussono a’ cavalli, dove con numero sopportabile erano nutriti et onorati. Et erono ridotte le cose in termine, che
in uno esercito di ventimila soldati non si trovava dumila fanti. Avevano, oltre a questo, usato ogni industria
per levare a sé et a’ soldati la fatica e la paura, non si ammazzando nelle zuffe, ma pigliandosi prigioni e sanza taglia. Non traevano la notte alle terre; quelli delle terre
non traevano alle tende; non facevano intorno al campo
né steccato né fossa; non campeggiavano el verno. E tutte queste cose erano permesse ne’ loro ordini militari, e
trovate da loro per fuggire, come è detto, e la fatica e li
pericoli: tanto che li hanno condotta Italia stiava e vituperata.

Letteratura italiana Einaudi

47

Niccolò Machiavelli - Il Principe

CAP. 13
De militibus auxiliariis, mixtis et propriis.
[De’ soldati ausiliarii, misti e proprii]

L’armi ausiliarie, che sono l’altre armi inutili, sono
quando si chiama uno potente che con le arme sue ti
venga ad aiutare e defendere: come fece ne’ prossimi
tempi papa Iulio; il quale, avendo visto nella impresa di
Ferrara la trista pruova delle sue armi mercennarie, si
volse alle ausiliarie, e convenne con Ferrando re di Spagna che con le sua gente et eserciti dovesse aiutarlo.
Queste arme possono essere utile e buone per loro medesime, ma sono, per chi le chiama, quasi sempre dannose: perché, perdendo rimani disfatto, vincendo, resti
loro prigione. Et ancora che di questi esempli ne siano
piene le antiche istorie, non di manco io non mi voglio
partire da questo esemplo fresco di papa Iulio II; el partito del quale non possé essere manco considerato, per
volere Ferrara, cacciarsi tutto nelle mani d’uno forestiere. Ma la sua buona fortuna fece nascere una terza cosa,
acciò non cogliessi el frutto della sua mala elezione: perché, sendo li ausiliari sua rotti a Ravenna, e surgendo e’
Svizzeri che cacciorono e’ vincitori, fuora d’ogni opinione e sua e d’altri, venne a non rimanere prigione delli
inimici, sendo fugati, né delli ausiliarii sua, avendo vinto
con altre arme che con le loro. Fiorentini, sendo al tutto
disarmati, condussono diecimila Franzesi a Pisa per
espugnarla: per il quale partito portorono più pericolo
che in qualunque tempo de’ travagli loro. Lo imperatore
di Costantinopoli, per opporsi alli sua vicini, misse in
Grecia diecimila Turchi; li quali, finita la guerra, non se
ne volsono partire: il che fu principio della servitù di
Grecia con li infedeli.
Colui, adunque, che vuole non potere vincere, si va-

Letteratura italiana Einaudi

48

Niccolò Machiavelli - Il Principe

glia di queste arme, perché sono molto più pericolose
che le mercennarie: perché in queste è la ruina fatta: sono tutte unite, tutte volte alla obedienza di altri; ma nelle mercennarie, ad offenderti, vinto che le hanno, bisogna più tempo e maggiore occasione, non sendo tutto
uno corpo, et essendo trovate e pagate da te; nelle quali
uno terzo che tu facci capo, non può pigliare subito tanta autorità che ti offenda. In somma, nelle mercennarie è
più pericolosa la ignavia, nelle ausiliarie, la virtù.
Uno principe, per tanto, savio, sempre ha fuggito
queste arme, e voltosi alle proprie; et ha volsuto più tosto perdere con li sua che vincere con li altri, iudicando
non vera vittoria quella che con le armi aliene si acquistassi. Io non dubiterò mai di allegare Cesare Borgia e le
sue azioni. Questo duca intrò in Romagna con le armi
ausiliarie, conducendovi tutte gente franzese, e con
quelle prese Imola e Furlí, ma non li parendo poi tale arme sicure, si volse alle mercennarie, iudicando in quelle
manco periculo; e soldò li Orsini e Vitelli. Le quali poi
nel maneggiare trovando dubie et infideli e periculose,
le spense, e volsesi alle proprie. E puossi facilmente vedere che differenzia è infra l’una e l’altra di queste arme,
considerato che differenzia fu dalla reputazione del duca, quando aveva Franzesi soli e quando aveva li Orsini
e Vitelli, a quando rimase con li soldati sua e sopr’a sé
stesso e sempre si troverrà accresciuta; né mai fu stimato
assai, se non quando ciascuno vidde che lui era intero
possessore delle sue arme.
Io non mi volevo partire dalli esempli italiani e freschi; tamen non voglio lasciare indrieto Ierone Siracusano, sendo uno de’ soprannominati da me. Costui, come
io dissi, fatto da’ Siracusani capo delli eserciti, conobbe
subito quella milizia mercennaria non essere utile, per
essere conduttieri fatti come li nostri italiani; e, parendoli non li possere tenere né lasciare, li fece tutti tagliare
a pezzi: e di poi fece guerra con le arme sua e non con le

Letteratura italiana Einaudi

49

Niccolò Machiavelli - Il Principe

aliene. Voglio ancora ridurre a memoria una figura del
Testamento Vecchio fatta a questo proposito. Offerendosi David a Saul di andare a combattere con Golia,
provocatore filisteo, Saul, per dargli animo, l’armò
dell’arme sua, le quali, come David ebbe indosso, recusò, dicendo con quelle non si potere bene valere di sé
stesso, e però voleva trovare el nimico con la sua fromba
e con il suo coltello.
In fine, l’arme d’altri, o le ti caggiono di dosso o le ti
pesano o le ti stringano. Carlo VII, padre del re Luigi
XI, avendo, con la sua fortuna e virtù, libera Francia
dalli Inghilesi, conobbe questa necessità di armarsi di
arme proprie, e ordinò nel suo regno l’ordinanza delle
gente d’arme e delle fanterie. Di poi el re Luigi suo figliuolo spense quella de’ fanti, e cominciò a soldare
Svizzeri: il quale errore, seguitato dalli altri, è, come si
vede ora in fatto, cagione de’ pericoli di quello regno.
Perché, avendo dato reputazione a’ Svizzeri, ha invilito
tutte l’arme sua; perché le fanterie ha spento e le sua
gente d’arme ha obligato alle arme d’altri; perché, sendo
assuefatte a militare con Svizzeri, non par loro di potere
vincere sanza essi. Di qui nasce che Franzesi contro a
Svizzeri non bastano, e sanza Svizzeri, contro ad altri
non pruovano. Sono dunque stati li eserciti di Francia
misti, parte mercennarii e parte proprii: le quali arme
tutte insieme sono molto migliori che le semplici ausiliarie o le semplici mercennarie, e molto inferiore alle proprie. E basti lo esemplo detto; perché el regno di Francia sarebbe insuperabile, se l’ordine di Carlo era
accresciuto o preservato. Ma la poca prudenzia delli uomini comincia una cosa, che, per sapere allora di buono,
non si accorge del veleno che vi è sotto: come io dissi, di
sopra delle febbre etiche.
Per tanto colui che in uno principato non conosce e’
mali quando nascono, non è veramente savio; e questo è
dato a pochi. E, se si considerassi la prima ruina dello

Letteratura italiana Einaudi

50

Niccolò Machiavelli - Il Principe

Imperio romano, si troverrà essere suto solo cominciare
a soldare e’ Goti; perché da quello principio cominciorono a enervare le forze dello Imperio romano; e tutta
quella virtù che si levava da lui si dava a loro. Concludo,
adunque, che, sanza avere arme proprie, nessuno principato è sicuro; anzi è tutto obligato alla fortuna, non
avendo virtù che nelle avversità lo difenda. E fu sempre
opinione e sentenzia delli uomini savi, quod nihil sit tam
infirmum aut instabile quam fama potentiae non sua vi
nixa. E l’arme proprie son quelle che sono composte o
di sudditi o di cittadini o di creati tua: tutte l’altre sono
o mercennarie o ausiliarie. Et il modo ad ordinare l’arme proprie sarà facile a trovare, se si discorrerà li ordini
de’ quattro sopra nominati da me, e se si vedrà come Filippo, padre di Alessandro Magno, e come molte repubbliche e principi si sono armati et ordinati: a’ quali ordini io al tutto mi rimetto.

Letteratura italiana Einaudi

51

Niccolò Machiavelli - Il Principe

CAP. 14
Quod principem deceat circa militiam.
[Quello che s’appartenga a uno principe circa la milizia]

Debbe adunque uno principe non avere altro obietto
né altro pensiero, né prendere cosa alcuna per sua arte,
fuora della guerra et ordini e disciplina di essa; perché
quella è sola arte che si espetta a chi comanda. Et è di
tanta virtù, che non solamente mantiene quelli che sono
nati principi, ma molte volte fa li uomini di privata fortuna salire a quel grado; e per avverso si vede che, quando e’ principi hanno pensato più alle delicatezze che alle
arme, hanno perso lo stato loro. E la prima cagione che
ti fa perdere quello, è negligere questa arte; e la cagione
che te lo fa acquistare, è lo essere professo di questa arte.
Francesco Sforza, per essere armato, di privato diventò duca di Milano; e’ figliuoli, per fuggire e’ disagi
delle arme, di duchi diventorono privati. Perché, intra le
altre cagioni che ti arreca di male lo essere disarmato, ti
fa contennendo: la quale è una di quelle infamie dalle
quali el principe si debbe guardare, come di sotto si
dirà. Perché da uno armato a uno disarmato non è proporzione alcuna; e non è ragionevole che chi è armato
obedisca volentieri a chi è disarmato, e che il disarmato
stia sicuro intra servitori armati. Perché, sendo nell’uno
sdegno e nell’altro sospetto, non è possibile operino bene insieme. E però uno principe che della milizia non si
intenda, oltre alle altre infelicità, come è detto, non può
essere stimato da’ sua soldati né fidarsi di loro.
Debbe per tanto mai levare el pensiero da questo
esercizio della guerra, e nella pace vi si debbe più esercitare che nella guerra: il che può fare in dua modi; l’uno
con le opere, l’altro con la mente. E, quanto alle opere,

Letteratura italiana Einaudi

52

Niccolò Machiavelli - Il Principe

oltre al tenere bene ordinati et esercitati li sua, debbe
stare sempre in sulle caccie, e mediante quelle assuefare
el corpo a’ disagi; e parte imparare la natura de’ siti, e
conoscere come surgono e’ monti, come imboccano le
valle, come iacciono e’ piani, et intendere la natura de’
fiumi e de’ paduli, et in questo porre grandissima cura.
La quale cognizione è utile in dua modi. Prima, s’impara
a conoscere el suo paese, e può meglio intendere le difese di esso; di poi, mediante la cognizione e pratica di
quelli siti, con facilità comprendere ogni altro sito che di
nuovo li sia necessario speculare: perché li poggi, le valli, e’ piani, e’ fiumi, e’ paduli che sono, verbigrazia, in
Toscana, hanno con quelli dell’altre provincie certa similitudine: tal che dalla cognizione del sito di una provincia si può facilmente venire alla cognizione dell’altre.
E quel principe che manca di questa perizie, manca della prima parte che vuole avere uno capitano; perché
questa insegna trovare el nimico, pigliare li alloggiamenti, condurre li eserciti, ordinare le giornate, campeggiare
le terre con tuo vantaggio.
Filopemene, principe delli Achei, intra le altre laude
che dalli scrittori li sono date, è che ne’ tempi della pace
non pensava mai se non a’ modi della guerra; e, quando
era in campagna con li amici, spesso si fermava e ragionava con quelli. – Se li nimici fussino in su quel colle, e
noi ci trovassimo qui col nostro esercito, chi di noi arebbe vantaggio? come si potrebbe ire, servando li ordini, a
trovarli? se noi volessimo ritirarci, come aremmo a fare?
se loro si ritirassino, come aremmo a seguirli? – E proponeva loro, andando, tutti e’ casi che in uno esercito
possono occorrere; intendeva la opinione loro, diceva la
sua, corroboravala con le ragioni: tal che, per queste
continue cogitazioni, non posseva mai, guidando li eserciti, nascere accidente alcuno, che lui non avessi el remedio.
Ma quanto allo esercizio della mente, debbe el princi-

Letteratura italiana Einaudi

53

Niccolò Machiavelli - Il Principe

pe leggere le istorie, et in quelle considerare le azioni
delli uomini eccellenti, vedere come si sono governati
nelle guerre, esaminare le cagioni della vittoria e perdite
loro, per potere queste fuggire, e quelle imitare; e sopra
tutto fare come ha fatto per l’adrieto qualche uomo eccellente, che ha preso ad imitare se alcuno innanzi a lui è
stato laudato e gloriato, e di quello ha tenuto sempre e’
gesti et azioni appresso di sé: come si dice che Alessandro Magno imitava Achille; Cesare Alessandro; Scipione
Ciro. E qualunque legge la vita di Ciro scritta da Senofonte, riconosce di poi nella vita di Scipione quanto
quella imitazione li fu di gloria, e quanto, nella castità,
affabilità, umanità, liberalità Scipione si conformassi
con quelle cose che di Ciro da Senofonte sono sute scritte. Questi simili modi debbe osservare uno principe savio, e mai ne’ tempi pacifici stare ozioso, ma con industria farne capitale, per potersene valere nelle avversità,
acciò che, quando si muta la fortuna, lo truovi parato a
resisterle.

Letteratura italiana Einaudi

54

Niccolò Machiavelli - Il Principe

CAP. 15
De his rebus quibus homines et praesertim principes laudantur
aut vituperantur.
[Di quelle cose per le quali li uomini, e specialmente i principi,
sono laudati o vituperati]

Resta ora a vedere quali debbano essere e’ modi e governi di uno principe con sudditi o con li amici. E, perché io so che molti di questo hanno scritto, dubito, scrivendone ancora io, non essere tenuto prosuntuoso,
partendomi, massime nel disputare questa materia, dalli
ordini delli altri. Ma, sendo l’intento mio scrivere cosa
utile a chi la intende, mi è parso più conveniente andare
drieto alla verità effettuale della cosa, che alla immaginazione di essa. E molti si sono immaginati repubbliche e
principati che non si sono mai visti né conosciuti essere
in vero; perché elli è tanto discosto da come si vive a come si doverrebbe vivere, che colui che lascia quello che
si fa per quello che si doverrebbe fare, impara più tosto
la ruina che la perservazione sua: perché uno uomo che
voglia fare in tutte le parte professione di buono, conviene rovini infra tanti che non sono buoni. Onde è necessario a uno principe, volendosi mantenere, imparare
a potere essere non buono, et usarlo e non usare secondo la necessità.
Lasciando adunque indrieto le cose circa uno principe immaginate, e discorrendo quelle che sono vere, dico
che tutti li uomini, quando se ne parla, e massime e’
principi, per essere posti più alti, sono notati di alcune
di queste qualità che arrecano loro o biasimo o laude. E
questo è che alcuno è tenuto liberale, alcuno misero
(usando uno termine toscano, perché avaro in nostra lingua è ancora colui che per rapina desidera di avere, misero chiamiamo noi quello che si astiene troppo di usare
il suo); alcuno è tenuto donatore, alcuno rapace; alcuno

Letteratura italiana Einaudi

55

Niccolò Machiavelli - Il Principe

crudele, alcuno pietoso; l’uno fedifrago, l’altro fedele;
l’uno effeminato e pusillanime, l’altro feroce et animoso;
l’uno umano, l’altro superbo; l’uno lascivo, l’altro casto;
l’uno intero, l’altro astuto; l’uno duro, l’altro facile;
l’uno grave l’altro leggieri; l’uno relligioso, l’altro incredulo, e simili. Et io so che ciascuno confesserà che sarebbe laudabilissima cosa uno principe trovarsi di tutte
le soprascritte qualità, quelle che sono tenute buone:
ma, perché non si possono avere né interamente osservare, per le condizioni umane che non lo consentono, li
è necessario essere tanto prudente che sappia fuggire
l’infamia di quelle che li torrebbano lo stato, e da quelle
che non gnene tolgano guardarsi, se elli è possibile; ma,
non possendo, vi si può con meno respetto lasciare andare. Et etiam non si curi di incorrere nella infamia di
quelli vizii sanza quali possa difficilmente salvare lo stato; perché, se si considerrà bene tutto, si troverrà qualche cosa che parrà virtù, e seguendola sarebbe la ruina
sua; e qualcuna altra che parrà vizio, e seguendola ne
riesce la securtà et il bene essere suo.

Letteratura italiana Einaudi

56

Niccolò Machiavelli - Il Principe

CAP. 16
De liberalitate et parsimonia.
[Della liberalità e della parsimonia]

Cominciandomi, adunque alle prime soprascritte
qualità dico come sarebbe bene essere tenuto liberale:
non di manco, la liberalità, usata in modo che tu sia tenuto, ti offende; perché se ella si usa virtuosamente e come la si debbe usare, la non fia conosciuta, e non ti cascherà l’infamia del suo contrario. E però, a volersi
mantenere infra li uomini el nome del liberale, è necessario non lasciare indrieto alcuna qualità di suntuosità;
talmente che, sempre uno principe cosí fatto consumerà
in simili opere tutte le sue facultà; e sarà necessitato alla
fine, se si vorrà mantenere el nome del liberale, gravare
e’ populi estraordinariamente et essere fiscale, e fare tutte quelle cose che si possono fare per avere danari. Il che
comincerà a farlo odioso con sudditi, e poco stimare da
nessuno, diventando povero; in modo che, con questa
sua liberalità avendo offeso li assai e premiato e’ pochi,
sente ogni primo disagio, e periclita in qualunque primo
periculo: il che conoscendo lui, e volendosene ritrarre,
incorre subito nella infamia del misero.
Uno principe, adunque, non potendo usare questa
virtù del liberale sanza suo danno, in modo che la sia conosciuta, debbe, s’elli è prudente, non si curare del nome del misero: perché col tempo sarà tenuto sempre più
liberale, veggendo che con la sua parsimonia le sua intrate li bastano, può defendersi da chi li fa guerra, può
fare imprese sanza gravare e’ populi; talmente che viene
a usare liberalità a tutti quelli a chi non toglie, che sono
infiniti, e miseria a tutti coloro a chi non dà, che sono
pochi. Ne’ nostri tempi noi non abbiamo veduto fare
gran cose se non a quelli che sono stati tenuti miseri; li

Letteratura italiana Einaudi

57

Niccolò Machiavelli - Il Principe

altri essere spenti. Papa Iulio II, come si fu servito del
nome del liberale per aggiugnere al papato, non pensò
poi a mantenerselo, per potere fare guerra. El re di
Francia presente ha fatto tante guerre sanza porre uno
dazio estraordinario a’ sua, solum perché alle superflue
spese ha sumministrato la lunga parsimonia sua. El re di
Spagna presente, se fussi tenuto liberale, non arebbe fatto né vinto tante imprese.
Per tanto, uno principe debbe esistimare poco, per
non avere a rubare e’ sudditi, per potere defendersi, per
non diventare povero e contennendo, per non essere
forzato di diventare rapace, di incorrere nel nome del
misero; perché questo è uno di quelli vizii che lo fanno
regnare. E se alcuno dicessi: Cesare con la liberalità pervenne allo imperio, e molti altri, per essere stati et essere
tenuti liberali, sono venuti a gradi grandissimi; rispondo: o tu se’ principe fatto, o tu se’ in via di acquistarlo:
nel primo caso, questa liberalità è dannosa; nel secondo,
è bene necessario essere tenuto liberale. E Cesare era
uno di quelli che voleva pervenire al principato di Roma; ma, se, poi che vi fu venuto, fussi sopravvissuto, e
non si fussi temperato da quelle spese, arebbe destrutto
quello imperio. E se alcuno replicassi: molti sono stati
principi, e con li eserciti hanno fatto gran cose, che sono
stati tenuti liberalissimi; ti respondo: o el principe spende del suo e de’ sua sudditi, o di quello d’altri; nel primo
caso, debbe essere parco; nell’altro, non debbe lasciare
indrieto parte alcuna di liberalità. E quel principe che va
con li eserciti, che si pasce di prede, di sacchi e di taglie,
maneggia quel di altri, li è necessaria questa liberalità;
altrimenti non sarebbe seguíto da’ soldati. E di quello
che non è tuo, o di sudditi tua, si può essere più largo
donatore: come fu Ciro, Cesare et Alessandro; perché lo
spendere quello d’altri non ti toglie reputazione, ma te
ne aggiugne; solamente lo spendere el tuo è quello che ti
nuoce. E non ci è cosa che consumi sé stessa quanto la

Letteratura italiana Einaudi

58

Niccolò Machiavelli - Il Principe

liberalità: la quale mentre che tu usi, perdi la facultà di
usarla; e diventi, o povero e contennendo, o, per fuggire
la povertà, rapace et odioso. Et intra tutte le cose di che
uno principe si debbe guardare, è lo essere contennendo
et odioso; e la liberalità all’una e l’altra cosa ti conduce.
Per tanto è più sapienzia tenersi el nome del misero, che
partorisce una infamia sanza odio, che, per volere el nome del liberale, essere necessitato incorrere nel nome di
rapace, che partorisce una infamia con odio.

Letteratura italiana Einaudi

59

Niccolò Machiavelli - Il Principe

CAP. 17
De crudelitate et pietate; et an sit melius amari quam timeri, vel
e contra.
[Della crudeltà e pietà e s’elli è meglio esser amato che temuto,
o più tosto temuto che amato]

Scendendo appresso alle altre preallegate qualità, dico che ciascuno principe debbe desiderare di essere tenuto pietoso e non crudele: non di manco debbe avvertire di non usare male questa pietà. Era tenuto Cesare
Borgia crudele; non di manco quella sua crudeltà aveva
racconcia la Romagna, unitola, ridottola in pace et in fede. Il che se si considerrà bene, si vedrà quello essere
stato molto più pietoso che il populo fiorentino, il quale,
per fuggire el nome del crudele, lasciò destruggere Pistoia. Debbe, per tanto, uno principe non si curare della
infamia di crudele, per tenere e’ sudditi sua uniti et in
fede; perché, con pochissimi esempli sarà più pietoso
che quelli e’ quali, per troppa pietà, lasciono seguire e’
disordini, di che ne nasca occisioni o rapine: perché
queste sogliono offendere una universalità intera, e
quelle esecuzioni che vengono dal principe offendono
uno particulare. Et intra tutti e’ principi, al principe
nuovo è impossibile fuggire el nome di crudele, per essere li stati nuovi pieni di pericoli. E Virgilio, nella bocca di Didone, dice:
Res dura, et regni novitas me talia cogunt
Moliri, et late fines custode tueri.
Non di manco debbe essere grave al credere et al
muoversi, né si fare paura da sé stesso, e procedere in
modo temperato con prudenza et umanità, che la troppa confidenzia non lo facci incauto e la troppa diffidenzia non lo renda intollerabile.

Letteratura italiana Einaudi

60

Niccolò Machiavelli - Il Principe

Nasce da questo una disputa: s’elli è meglio essere
amato che temuto, o e converso. Rispondesi che si vorrebbe essere l’uno e l’altro; ma perché elli è difficile accozzarli insieme, è molto più sicuro essere temuto che
amato, quando si abbia a mancare dell’uno de’ dua. Perché delli uomini si può dire questo generalmente: che
sieno ingrati, volubili, simulatori e dissimulatori, fuggitori de’ pericoli, cupidi di guadagno; e mentre fai loro
bene, sono tutti tua, ófferonti el sangue, la roba, la vita
e’ figliuoli, come di sopra dissi, quando il bisogno è discosto; ma, quando ti si appressa, e’ si rivoltano. E quel
principe che si è tutto fondato in sulle parole loro, trovandosi nudo di altre preparazioni, rovina; perché le
amicizie che si acquistano col prezzo, e non con grandezza e nobiltà di animo, si meritano, ma elle non si
hanno, et a’ tempi non si possano spendere. E li uomini
hanno meno respetto a offendere uno che si facci amare,
che uno che si facci temere; perché l’amore è tenuto da
uno vinculo di obbligo, il quale, per essere li uomini tristi, da ogni occasione di propria utilità è rotto; ma il timore è tenuto da una paura di pena che non abbandona
mai. Debbe non di manco el principe farsi temere in
modo, che, se non acquista lo amore, che fugga l’odio;
perché può molto bene stare insieme esser temuto e non
odiato; il che farà sempre, quando si astenga dalla roba
de’ sua cittadini e de’ sua sudditi, e dalle donne loro: e
quando pure li bisognasse procedere contro al sangue di
alcuno, farlo quando vi sia iustificazione conveniente e
causa manifesta; ma, sopra tutto, astenersi dalla roba
d’altri; perché li uomini sdimenticano più presto la morte del padre che la perdita del patrimonio. Di poi, le cagioni del tòrre la roba non mancono mai; e, sempre, colui che comincia a vivere con rapina, truova cagione di
occupare quel d’altri; e, per avverso, contro al sangue
sono più rare e mancono più presto.
Ma, quando el principe è con li eserciti et ha in gover-

Letteratura italiana Einaudi

61

Niccolò Machiavelli - Il Principe

no multitudine di soldati, allora al tutto è necessario non
si curare del nome di crudele; perché sanza questo nome
non si tenne mai esercito unito né disposto ad alcuna fazione. Intra le mirabili azioni di Annibale si connumera
questa, che, avendo uno esercito grossissimo, misto di
infinite generazioni di uomini, condotto a militare in
terre aliene, non vi surgessi mai alcuna dissensione, né
infra loro né contro al principe, cosí nella cattiva come
nella sua buona fortuna. Il che non poté nascere da altro
che da quella sua inumana crudeltà, la quale, insieme
con infinite sua virtù, lo fece sempre nel cospetto de’
suoi soldati venerando e terribile; e sanza quella, a fare
quello effetto le altre sua virtù non li bastavano. E li
scrittori poco considerati, dall’una parte ammirano questa sua azione, dall’altra dannono la principale cagione
di essa. E che sia vero che l’altre sua virtù non sarebbano bastate, si può considerare in Scipione, rarissimo non
solamente ne’ tempi sua, ma in tutta la memoria delle
cose che si sanno, dal quale li eserciti sua in Ispagna si
rebellorono. Il che non nacque da altro che dalla troppa
sua pietà, la quale aveva data a’ sua soldati più licenzia
che alla disciplina militare non si conveniva. La qual cosa li fu da Fabio Massimo in Senato rimproverata, e
chiamato da lui corruttore della romana milizia. E’ Locrensi, sendo stati da uno legato di Scipione destrutti,
non furono da lui vendicati, né la insolenzia di quello legato corretta, nascendo tutto da quella sua natura facile;
talmente che, volendolo alcuno in Senato escusare, disse
come elli erano di molti uomini che sapevano meglio
non errare, che correggere li errori. La qual natura arebbe col tempo violato la fama e la gloria di Scipione, se elli avessi con essa perseverato nello imperio; ma, vivendo
sotto el governo del Senato, questa sua qualità dannosa
non solum si nascose, ma li fu a gloria.
Concludo adunque, tornando allo essere temuto et
amato, che, amando li uomini a posta loro, e temendo a

Letteratura italiana Einaudi

62

Niccolò Machiavelli - Il Principe

posta del principe, debbe uno principe savio fondarsi in
su quello che è suo, non in su quello che è d’altri: debbe
solamente ingegnarsi di fuggire lo odio, come è detto.

Letteratura italiana Einaudi

63

Niccolò Machiavelli - Il Principe

CAP. 18
Quomodo fides a principibus sit servanda.
[In che modo e’ principi abbino a mantenere la fede]

Quanto sia laudabile in uno principe mantenere la fede e vivere con integrità e non con astuzia, ciascuno lo
intende: non di manco si vede, per esperienzia ne’ nostri
tempi, quelli principi avere fatto gran cose che della fede hanno tenuto poco conto, e che hanno saputo con
l’astuzia aggirare e’ cervelli delli uomini; et alla fine hanno superato quelli che si sono fondati in sulla lealtà.
Dovete adunque sapere come sono dua generazione
di combattere: l’uno con le leggi, l’altro con la forza:
quel primo è proprio dello uomo, quel secondo delle
bestie: ma, perché el primo molte volte non basta, conviene ricorrere al secondo. Per tanto a uno principe è
necessario sapere bene usare la bestia e lo uomo. Questa
parte è suta insegnata a’ principi copertamente dalli antichi scrittori; li quali scrivono come Achille, e molti altri
di quelli principi antichi, furono dati a nutrire a Chirone
centauro, che sotto la sua disciplina li custodissi. Il che
non vuol dire altro, avere per precettore uno mezzo bestia e mezzo uomo, se non che bisogna a uno principe
sapere usare l’una e l’altra natura; e l’una sanza l’altra
non è durabile.
Sendo adunque, uno principe necessitato sapere bene
usare la bestia, debbe di quelle pigliare la golpe e il lione; perché il lione non si defende da’ lacci, la golpe non
si difende da’ lupi. Bisogna, adunque, essere golpe a conoscere e’ lacci, e lione a sbigottire e’ lupi. Coloro che
stanno semplicemente in sul lione, non se ne intendano.
Non può per tanto uno signore prudente, né debbe, osservare la fede, quando tale osservanzia li torni contro e
che sono spente le cagioni che la feciono promettere. E,

Letteratura italiana Einaudi

64

Niccolò Machiavelli - Il Principe

se li uomini fussino tutti buoni, questo precetto non sarebbe buono; ma perché sono tristi, e non la osservarebbano a te, tu etiam non l’hai ad osservare a loro. Né mai
a uno principe mancorono cagioni legittime di colorare
la inosservanzia. Di questo se ne potrebbe dare infiniti
esempli moderni e monstrare quante pace, quante promesse sono state fatte irrite e vane per la infedelità de’
principi: e quello che ha saputo meglio usare la golpe, è
meglio capitato. Ma è necessario questa natura saperla
bene colorire, et essere gran simulatore e dissimulatore:
e sono tanto semplici li uomini, e tanto obediscano alle
necessità presenti, che colui che inganna troverrà sempre chi si lascerà ingannare.
Io non voglio, delli esempli freschi, tacerne uno. Alessandro VI non fece mai altro, non pensò mai ad altro,
che ad ingannare uomini: e sempre trovò subietto da
poterlo fare. E non fu mai uomo che avessi maggiore efficacia in asseverare, e con maggiori giuramenti affermassi una cosa, che l’osservassi meno; non di meno sempre li succederono li inganni ad votum, perché
conosceva bene questa parte del mondo.
A uno principe, adunque, non è necessario avere in
fatto tutte le soprascritte qualità, ma è bene necessario
parere di averle. Anzi ardirò di dire questo, che, avendole et osservandole sempre, sono dannose, e parendo di
averle, sono utile: come parere pietoso, fedele, umano,
intero, relligioso, et essere; ma stare in modo edificato
con l’animo, che, bisognando non essere, tu possa e sappi mutare el contrario. Et hassi ad intendere questo, che
uno principe, e massime uno principe nuovo, non può
osservare tutte quelle cose per le quali li uomini sono tenuti buoni, sendo spesso necessitato, per mantenere lo
stato, operare contro alla fede, contro alla carità, contro
alla umanità, contro alla religione. E però bisogna che
elli abbi uno animo disposto a volgersi secondo ch’e’
venti e le variazioni della fortuna li comandono, e, come

Letteratura italiana Einaudi

65

Niccolò Machiavelli - Il Principe

di sopra dissi, non partirsi dal bene, potendo, ma sapere
intrare nel male, necessitato.
Debbe, adunque, avere uno principe gran cura che
non li esca mai di bocca una cosa che non sia piena delle
soprascritte cinque qualità, e paia, a vederlo et udirlo,
tutto pietà, tutto fede, tutto integrità, tutto relligione. E
non è cosa più necessaria a parere di avere che questa
ultima qualità. E li uomini in universali iudicano più alli
occhi che alle mani; perché tocca a vedere a ognuno, a
sentire a pochi. Ognuno vede quello che tu pari, pochi
sentono quello che tu se’; e quelli pochi non ardiscano
opporsi alla opinione di molti che abbino la maestà dello stato che li difenda: e nelle azioni di tutti li uomini, e
massime de’ principi, dove non è iudizio da reclamare,
si guarda al fine. Facci dunque uno principe di vincere e
mantenere lo stato: e’ mezzi saranno sempre iudicati
onorevoli, e da ciascuno laudati; perché el vulgo ne va
preso con quello che pare e con lo evento della cosa; e
nel mondo non è se non vulgo; e li pochi ci hanno luogo
quando li assai hanno dove appoggiarsi. Alcuno principe de’ presenti tempi, quale non è bene nominare, non
predica mai altro che pace e fede, e dell’una e dell’altra è
inimicissimo; e l’una e l’altra, quando e’ l’avessi osservata, li arebbe più volte tolto o la reputazione o lo stato.

Letteratura italiana Einaudi

66

Niccolò Machiavelli - Il Principe

CAP. 19
De contemptu et odio fugiendo.
[In che modo si abbia a fuggire lo essere sprezzato e odiato]

Ma perché, circa le qualità di che di sopra si fa menzione io ho parlato delle più importanti, l’altre voglio discorrere brevemente sotto queste generalità, che il principe pensi, come di sopra in parte è detto, di fuggire
quelle cose che lo faccino odioso e contennendo; e qualunque volta fuggirà questo, arà adempiuto le parti sua,
e non troverrà nelle altre infamie periculo alcuno. Odioso lo fa, sopr’a tutto, come io dissi, lo essere rapace et
usurpatore della roba e delle donne de’ sudditi: di che si
debbe astenere; e qualunque volta alle universalità delli
uomini non si toglie né roba né onore, vivono contenti,
e solo si ha a combattere con la ambizione di pochi, la
quale in molti modi, e con facilità si raffrena. Contennendo lo fa esser tenuto vario, leggieri, effeminato, pusillanime, irresoluto: da che uno principe si debbe guardare come da uno scoglio, et ingegnarsi che nelle azioni
sua si riconosca grandezza, animosità, gravità, fortezza,
e, circa maneggi privati de’ sudditi, volere che la sua
sentenzia sia irrevocabile; e si mantenga in tale opinione,
che alcuno non pensi né a ingannarlo né ad aggirarlo.
Quel principe che dà di sé questa opinione, è reputato assai; e contro a chi è reputato, con difficultà si congiura, con difficultà è assaltato, purché s’intenda che sia
eccellente e reverito da’ sua. Perché uno principe debbe
avere dua paure: una dentro, per conto de’ sudditi; l’altra di fuora, per conto de’ potentati esterni. Da questa si
difende con le buone arme e con li buoni amici; e sempre, se arà buone arme, arà buoni amici; e sempre staranno ferme le cose di dentro, quando stieno ferme
quelle di fuora, se già le non fussino perturbate da una
congiura; e quando pure quelle di fuora movessino, s’el-

Letteratura italiana Einaudi

67

Niccolò Machiavelli - Il Principe

li è ordinato e vissuto come ho detto, quando non si abbandoni, sempre sosterrà ogni impeto, come io dissi che
fece Nabide spartano. Ma, circa sudditi, quando le cose
di fuora non muovino, si ha a temere che non coniurino
secretamente: di che el principe si assicura assai, fuggendo lo essere odiato o disprezzato, e tenendosi el populo
satisfatto di lui; il che è necessario conseguire, come di
sopra a lungo si disse. Et uno de’ più potenti rimedii che
abbi uno principe contro alle coniure, è non essere odiato dallo universale: perché sempre chi congiura crede
con la morte del principe satisfare al populo; ma, quando creda offenderlo, non piglia animo a prendere simile
partito, perché le difficultà che sono dalla parte de’ congiuranti sono infinite. E per esperienzia si vede molte essere state le coniure, e poche avere avuto buon fine. Perché chi coniura non può essere solo, ne può prendere
compagnia se non di quelli che creda esser malcontenti;
e subito che a uno mal contento tu hai scoperto l’animo
tuo, li dài materia a contentarsi, perché manifestamente
lui ne può sperare ogni commodità: talmente che, veggendo el guadagno fermo da questa parte, e dall’altra
veggendolo dubio e pieno di periculo, conviene bene o
che sia raro amico, o che sia al tutto ostinato inimico del
principe, ad osservarti la fede. E, per ridurre la cosa in
brevi termini, dico che dalla parte del coniurante, non è
se non paura, gelosia, sospetto di pena che lo sbigottisce; ma, dalla parte del principe, è la maestà del principato, le leggi, le difese delli amici e dello stato che lo difendano: talmente che, aggiunto a tutte queste cose la
benivolenzia populare, è impossibile che alcuno sia sí temerario che congiuri. Perché, per lo ordinario, dove
uno coniurante ha a temere innanzi alla esecuzione del
male, in questo caso debbe temere ancora poi, avendo
per inimico el populo, seguíto lo eccesso, né potendo
per questo sperare refugio alcuno.
Di questa materia se ne potria dare infiniti esempli;

Letteratura italiana Einaudi

68

Niccolò Machiavelli - Il Principe

ma voglio solo esser contento di uno, seguito alla memoria de’ padri nostri. Messer Annibale Bentivogli, avolo
del presente messer Annibale, che era principe in Bologna, sendo da’ Canneschi, che li coniurorono contro suto ammazzato, né rimanendo di lui altri che messer Giovanni, che era in fasce, subito dopo tale omicidio, si levò
el populo et ammazzò tutti e’ Canneschi. Il che nacque
dalla benivolenzia populare che la casa de’ Bentivogli
aveva in quelli tempi: la quale fu tanta, che, non restando di quella alcuno in Bologna che potessi, morto Annibale, reggere lo stato, et avendo indizio come in Firenze
era uno nato de’ Bentivogli che si teneva fino allora figliuolo di uno fabbro, vennono e’ Bolognesi per quello
in Firenze, e li dettono el governo di quella città: la quale fu governata da lui fino a tanto che messer Giovanni
pervenissi in età conveniente al governo.
Concludo, per tanto, che uno principe debbe tenere
delle congiure poco conto, quando el popolo li sia benivolo; ma, quando li sia inimico et abbilo in odio, debbe
temere d’ogni cosa e d’ognuno. E li stati bene ordinati e
li principi savi hanno con ogni diligenzia pensato di non
desperare e’ grandi e di satisfare al populo e tenerlo
contento; perché questa è una delle più importanti materie che abbia uno principe.
Intra regni bene ordinati e governati, a’ tempi nostri,
è quello di Francia: et in esso si truovano infinite constituzione buone, donde depende la libertà e sicurtà del re;
delle quali la prima è il parlamento e la sua autorità. Perché quello che ordinò quel regno, conoscendo l’ambizione de’ potenti e la insolenzia loro, e iudicando esser
loro necessario uno freno in bocca che li correggessi e,
da altra parte, conoscendo l’odio dello universale contro
a’ grandi fondato in sulla paura, e volendo assicurarli,
non volse che questa fussi particulare cura del re, per
tòrli quel carico che potessi avere co’ grandi favorendo
li populari, e co’ populari favorendo e’ grandi; e però

Letteratura italiana Einaudi

69

Niccolò Machiavelli - Il Principe

constituí uno iudice terzo, che fussi quello che, sanza carico del re battessi e’ grandi e favorissi e’ minori. Né
poté essere questo ordine migliore né più prudente, né
che sia maggiore cagione della securtà del re e del regno.
Di che si può trarre un altro notabile: che li principi
debbono le cose di carico fare sumministrare ad altri,
quelle di grazia a loro medesimi. Di nuovo concludo che
uno principe debbe stimare e’ grandi, ma non si fare
odiare dal populo.
Parrebbe forse a molti, considerato la vita e morte di
alcuno imperatore romano, che fussino esempli contrarii a questa mia opinione, trovando alcuno essere vissuto
sempre egregiamente e monstro grande virtù d’animo,
non di meno avere perso lo imperio, ovvero essere stato
morto da’ sua, che li hanno coniurato contro. Volendo
per tanto rispondere a queste obiezioni, discorrerò le
qualità di alcuni imperatori, monstrando le cagioni della
loro ruina, non disforme da quello che da me si è addutto; e parte metterò in considerazione quelle cose che sono notabili a chi legge le azioni di quelli tempi. E voglio
mi basti pigliare tutti quelli imperatori che succederono
allo imperio da Marco filosofo a Massimino: li quali furono Marco, Commodo suo figliuolo, Pertinace, Iuliano, Severo, Antonino Caracalla suo figliuolo, Macrino,
Eliogabalo, Alessandro e Massimino. Et è prima da notare che dove nelli altri principati si ha solo a contendere
con la ambizione de’ grandi et insolenzia de’ populi,
l’imperatori romani avevano una terza difficultà, di avere a sopportare la crudeltà et avarizia de’ soldati. La
qual cosa era sí difficile che la fu cagione della ruina di
molti; sendo difficile satisfare a’ soldati et a’ populi; perché e’ populi amavono la quiete, e per questo amavono
e’ principi modesti, e li soldati amavono el principe
d’animo militare, e che fussi insolente, crudele e rapace.
Le quali cose volevano che lui esercitassi ne’ populi, per
potere avere duplicato stipendio e sfogare la loro avari-

Letteratura italiana Einaudi

70

Niccolò Machiavelli - Il Principe

zia e crudeltà. Le quali cose feciono che quelli imperatori che, per natura o per arte, non aveano una grande reputazione, tale che con quella tenessino l’uno e l’altro in
freno, sempre ruinavono; e li più di loro, massime quelli
che come uomini nuovi venivano al principato, conosciuta la difficultà di questi dua diversi umori, si volgevano a satisfare a’ soldati, stimando poco lo iniuriare el
populo. Il quale partito era necessario: perché, non potendo e’ principi mancare di non essere odiati da qualcuno, si debbano prima forzare di non essere odiati dalla università; e, quando non possono conseguire questo,
si debbono ingegnare con ogni industria fuggire l’odio
di quelle università che sono più potenti. E però quelli
imperatori che per novità avevano bisogno di favori
estraordinarii, si aderivano a’ soldati più tosto che a’ populi: il che tornava loro, non di meno, utile o no, secondo che quel principe si sapeva mantenere reputato con
loro. Da queste cagioni sopradette nacque che Marco,
Pertinace et Alessandro, sendo tutti di modesta vita,
amatori della iustizia, nimici della crudeltà, umani e benigni, ebbono tutti, da Marco in fuora, tristo fine. Marco solo visse e morí onoratissimo, perché lui succedé allo imperio iure hereditario, e non aveva a riconoscere
quello né da’ soldati né da’ populi; di poi, sendo accompagnato da molte virtù che lo facevano venerando, tenne sempre, mentre che visse. l’uno ordine e l’altro intra
termini sua, e non fu mai né odiato né disprezzato. Ma
Pertinace fu creato imperatore contro alla voglia de’ soldati, li quali, sendo usi a vivere licenziosamente sotto
Commodo, non poterono sopportare quella vita onesta
alla quale Pertinace li voleva ridurre; onde, avendosi
creato odio, et a questo odio aggiunto el disprezzo sendo vecchio ruinò ne’ primi principii della sua amministrazione.
E qui si debbe notare che l’odio s’acquista cosí mediante le buone opere, come le triste: e però, come io

Letteratura italiana Einaudi

71

Niccolò Machiavelli - Il Principe

dissi di sopra, uno principe, volendo mantenere lo stato,
è spesso forzato a non essere buono; perché, quando
quella università, o populo o soldati o grandi che sieno,
della quale tu iudichi avere per mantenerti bisogno, è
corrotta, ti conviene seguire l’umore suo per satisfarlo,
et allora le buone opere ti sono nimiche. Ma vegniamo
ad Alessandro: il quale fu di tanta bontà, che intra le altre laude che li sono attribuite, è questa, che in quattordici anni che tenne l’imperio, non fu mai morto da lui
alcuno iniudicato; non di manco, sendo tenuto effeminato et uomo che si lasciassi governare alla madre, e per
questo venuto in disprezzo, conspirò in lui l’esercito, et
ammazzollo.
Discorrendo ora, per opposito, le qualità di Commodo, di Severo, Antonino Caracalla e Massimino, li troverrete crudelissimi e rapacissimi; li quali, per satisfare
a’ soldati, non perdonorono ad alcuna qualità di iniuria
che ne’ populi si potessi commettere; e tutti, eccetto Severo, ebbono triste fine. Perché in Severo fu tanta virtù,
che, mantenendosi soldati amici, ancora che populi fussino da lui gravati, possé sempre regnare felicemente;
perché quelle sua virtù lo facevano nel conspetto de’ soldati e de’ populi sí mirabile, che questi rimanevano quodammodo attoniti e stupidi, e quelli altri reverenti e satisfatti. E perché le azioni di costui furono grandi in un
principe nuovo, io voglio monstrare brevemente quanto
bene seppe usare la persona della golpe e del lione: le
quali nature io dico di sopra essere necessario imitare a
uno principe. Conosciuto Severo la ignavia di Iuliano
imperatore, persuase al suo esercito, del quale era in
Stiavonia capitano, che elli era bene andare a Roma a
vendicare la morte di Pertinace, il quale da’ soldati pretoriani era suto morto; e sotto questo colore, sanza monstrare di aspirare allo imperio, mosse lo esercito contro a
Roma; e fu prima in Italia che si sapessi la sua partita.
Arrivato, a Roma, fu dal Senato, per timore, eletto impe-

Letteratura italiana Einaudi

72

Niccolò Machiavelli - Il Principe

ratore e morto Iuliano. Restava, dopo questo principio,
a Severo dua difficultà, volendosi insignorire di tutto lo
stato: l’una in Asia, dove Nigro, capo delli eserciti asiatici, s’era fatto chiamare imperatore; e l’altra in ponente,
dove era Albino, quale ancora lui aspirava allo imperio.
E, perché iudicava periculoso scoprirsi inimico a tutti e
dua, deliberò di assaltare Nigro et ingannare Albino. Al
quale scrisse come, sendo dal Senato eletto imperatore,
voleva partecipare quella dignità con lui; e mandolli el
titulo di Cesare, e per deliberazione del Senato, se lo aggiunse collega: le quali cose da Albino furono accettate
per vere. Ma, poiché Severo ebbe vinto e morto Nigro, e
pacate le cose orientali, ritornatosi a Roma, si querelò in
Senato, come Albino, poco conoscente de’ benefizii ricevuti da lui, aveva dolosamente cerco di ammazzarlo, e
per questo lui era necessitato andare a punire la sua ingratitudine. Di poi andò a trovarlo in Francia, e li tolse
lo stato e la vita.
Chi esaminerà adunque tritamente le azioni di costui,
lo troverrà uno ferocissimo lione et una astutissima golpe; e vedrà quello temuto e reverito da ciascuno, e dalli
eserciti non odiato; e non si maraviglierà se lui, uomo
nuovo, arà possuto tenere tanto imperio: perché la sua
grandissima reputazione lo difese sempre da quello odio
ch’e’ populi per le sue rapine avevano potuto concipere.
Ma Antonino suo figliuolo fu ancora lui uomo che aveva
parte eccellentissime e che lo facevano maraviglioso nel
conspetto de’ populi e grato a’ soldati; perché era uomo
militare, sopportantissimo d’ogni fatica, disprezzatore
d’ogni cibo delicato e d’ogni altra mollizie: la qual cosa
lo faceva amare da tutti li eserciti. Non di manco la sua
ferocia e crudeltà fu tanta e sí inaudita, per avere, dopo
infinite occisioni particulari, morto gran parte del populo di Roma, e tutto quello di Alessandria, che diventò
odiosissimo a tutto il mondo; e cominciò ad essere temuto etiam da quelli che elli aveva intorno: in modo che

Letteratura italiana Einaudi

73

Niccolò Machiavelli - Il Principe

fu ammazzato da uno centurione in mezzo del suo esercito. Dove è da notare che queste simili morti, le quali
seguano per deliberazione d’uno animo ostinato, sono
da’ principi inevitabili, perché ciascuno che non si curi
di morire lo può offendere; ma debbe bene el principe
temerne meno, perché le sono rarissime. Debbe solo
guardarsi di non fare grave iniuria ad alcuno di coloro
de’ quali si serve, e che elli ha d’intorno al servizio del
suo principato: come aveva fatto Antonino, il quale aveva morto contumeliosamente uno fratello di quel centurione, e lui ogni giorno minacciava; tamen lo teneva a
guardia del corpo suo: il che era partito temerario e da
ruinarvi, come li intervenne.
Ma vegniamo a Commodo, al quale era facilità grande tenere l’imperio, per averlo iure hereditario, sendo figliuolo di Marco; e solo li bastava seguire le vestigie del
padre, et a’ soldati et a’ populi arebbe satisfatto; ma,
sendo d’animo crudele e bestiale, per potere usare la sua
rapacità ne’ populi, si volse ad intrattenere li eserciti e
farli licenziosi; dall’altra parte, non tenendo la sua dignità, discendendo spesso ne’ teatri a combattere co’
gladiatori, e facendo altre cose vilissime e poco degne
della maestà imperiale, diventò contennendo nel conspetto de’ soldati. Et essendo odiato dall’una parte e disprezzato dall’altra, fu conspirato in lui, e morto.
Restaci a narrare le qualità di Massimino. Costui fu
uomo bellicosissimo; et essendo li eserciti infastiditi della mollizie di Alessandro, del quale ho di sopra discorso,
morto lui, lo elessono allo imperio. Il quale non molto
tempo possedé; perché dua cose lo feciono odioso e
contennendo: l’una, essere vilissimo per avere già guardato le pecore in Tracia (la qual cosa era per tutto notissima e li faceva una grande dedignazione nel conspetto
di qualunque); l’altra, perché, avendo nello ingresso del
suo principato, differito lo andare a Roma et intrare nella possessione della sedia imperiale, aveva dato di sé opi-

Letteratura italiana Einaudi

74

Niccolò Machiavelli - Il Principe

nione di crudelissimo, avendo per li sua prefetti, in Roma e in qualunque luogo dello Imperio, esercitato molte
crudeltà. Tal che, commosso tutto el mondo dallo sdegno per la viltà del suo sangue, e dallo odio per la paura
della sua ferocia, si rebellò prima Affrica, di poi el Senato con tutto el populo di Roma, e tutta Italia li conspirò
contro. A che si aggiunse el suo proprio esercito; quale,
campeggiando Aquileia e trovando difficultà nella espugnazione, infastidito della crudeltà sua, e per vederli
tanti inimici temendolo meno, lo ammazzò.
Io non voglio ragionare né di Eliogabalo né di Macrino né di Iuliano, li quali, per essere al tutto contennendi, si spensono subito; ma verrò alla conclusione di questo discorso. E dico, che li principi de’ nostri tempi
hanno meno questa difficultà di satisfare estraordinariamente a’ soldati ne’ governi loro; perché, non ostante
che si abbi ad avere a quelli qualche considerazione, tamen si resolve presto, per non avere alcuno di questi
principi eserciti insieme, che sieno inveterati con li governi e amministrazione delle provincie, come erano li
eserciti dello imperio romano. E però, se allora era necessario satisfare più a’ soldati che a’ populi, era perché
soldati potevano più che e’ populi; ora è più necessario a
tutti e’ principi, eccetto che al Turco et al Soldano, satisfare a’ populi che a’ soldati, perché e’ populi possono
più di quelli. Di che io ne eccettuo el Turco, tenendo
sempre quello intorno a sé dodici mila fanti e quindici
mila cavalli, da’ quali depende la securtà e la fortezza del
suo regno; et è necessario che, posposto ogni altro respetto, quel signore se li mantenga amici. Similmente el
regno del Soldano sendo tutto in mano de’ soldati, conviene che ancora lui, sanza respetto de’ populi, se li
mantenga amici. Et avete a notare che questo stato del
Soldano è disforme da tutti li altri principati; perché elli
è simile al pontificato cristiano, il quale non si può chiamare né principato ereditario né principato nuovo; per-

Letteratura italiana Einaudi

75

Niccolò Machiavelli - Il Principe

ché non e’ figliuoli del principe vecchio sono eredi e rimangono signori, ma colui che è eletto a quel grado da
coloro che ne hanno autorità. Et essendo questo ordine
antiquato, non si può chiamare principato nuovo, perché in quello non sono alcune di quelle difficultà che sono ne’ nuovi; perché, se bene el principe è nuovo, li ordini di quello stato sono vecchi et ordinati a riceverlo
come se fussi loro signore ereditario.
Ma torniamo alla materia nostra. Dico che qualunque
considerrà el soprascritto discorso, vedrà o l’odio o il disprezzo esser suto cagione della ruina di quelli imperatori prenominati, e conoscerà ancora donde nacque che,
parte di loro procedendo in uno modo e parte al contrario, in qualunque di quelli, uno di loro ebbe felice e li altri infelice fine. Perché a Pertinace et Alessandro, per
essere principi nuovi, fu inutile e dannoso volere imitare
Marco, che era nel principato iure hereditario; e similmente a Caracalla, Commodo e Massimino essere stata
cosa perniziosa imitare Severo, per non avere avuta tanta virtù che bastassi a seguitare le vestigie sua. Per tanto
uno principe nuovo in uno principato nuovo non può
imitare le azioni di Marco, né ancora è necessario seguitare quelle di Severo; ma debbe pigliare da Severo quelle parti che per fondare el suo stato sono necessarie, e da
Marco quelle che sono convenienti e gloriose a conservare uno stato che sia già stabilito e fermo.

Letteratura italiana Einaudi

76

Niccolò Machiavelli - Il Principe

CAP. 20
An arces et multa alia quae cotidie a principibus fiunt utilia an
inutilia sint.
[Se le fortezze e molte altre cose, che ogni giorno si fanno da’
principi, sono utili o no]

Alcuni principi, per tenere securamente lo stato, hanno disarmato e’ loro sudditi; alcuni altri hanno tenuto
divise le terre subiette; alcuni hanno nutrito inimicizie
contro a sé medesimi; alcuni altri si sono volti a guadagnarsi quelli che li erano suspetti nel principio del suo
stato; alcuni hanno edificato fortezze; alcuni le hanno
ruinate e destrutte. E benché di tutte queste cose non vi
possa dare determinata sentenzia, se non si viene a’ particulari di quelli stati dove si avessi a pigliare alcuna simile deliberazione, non di manco io parlerò in quel modo largo che la materia per sé medesima sopporta.
Non fu mai, adunque, che uno principe nuovo disarmassi e’ sua sudditi; anzi, quando li ha trovati disarmati,
li ha sempre armati; perché, armandosi, quelle arme diventono tua, diventono fedeli quelli che ti sono sospetti,
e quelli che erano fedeli si mantengono e di sudditi si
fanno tua partigiani. E perché tutti sudditi non si possono armare, quando si benefichino quelli che tu armi,
con li altri si può fare più a sicurtà: e quella diversità del
procedere che conoscono in loro, li fa tua obbligati;
quelli altri ti scusano, iudicando essere necessario, quelli
avere più merito che hanno più periculo e più obligo.
Ma, quando tu li disarmi, tu cominci ad offenderli,
monstri che tu abbi in loro diffidenzia o per viltà o per
poca fede: e l’una e l’altra di queste opinioni concepe
odio contro di te. E perché tu non puoi stare disarmato,
conviene ti volti alla milizia mercennaria, la quale è di
quella qualità che di sopra è detto; e, quando la fussi
buona, non può essere tanta, che ti difenda da’ nimici

Letteratura italiana Einaudi

77

Niccolò Machiavelli - Il Principe

potenti e da’ sudditi sospetti. Però, come io ho detto,
uno principe nuovo in uno principato nuovo sempre vi
ha ordinato l’arme. Di questi esempli sono piene le istorie. Ma, quando uno principe acquista uno stato nuovo,
che come membro si aggiunga al suo vecchio, allora è
necessario disarmare quello stato, eccetto quelli che nello acquistarlo sono suti tua partigiani; e quelli ancora,
col tempo e con le occasioni, è necessario renderli molli
et effeminati, et ordinarsi in modo che tutte l’arme del
tuo stato sieno in quelli soldati tua proprii, che nello stato tuo antiquo vivono appresso di te.
Solevano li antiqui nostri, e quelli che erano stimati
savi, dire come era necessario tenere Pistoia con le parti
e Pisa con le fortezze; e per questo nutrivano in qualche
terra loro suddita le differenzie, per possederle più facilmente. Questo, in quelli tempi che Italia era in uno certo modo bilanciata, doveva essere ben fatto; ma non credo che si possa dare oggi per precetto: perché io non
credo che le divisioni facessino mai bene alcuno; anzi è
necessario, quando il nimico si accosta che le città divise
si perdino subito; perché sempre la parte più debole si
aderirà alle forze esterne, e l’altra non potrà reggere.
E’ Viniziani, mossi, come io credo, dalle ragioni soprascritte, nutrivano le sètte guelfe e ghibelline nelle
città loro suddite; e benché non li lasciassino mai venire
al sangue, tamen nutrivano fra loro questi dispareri, acciò che, occupati quelli cittadini in quelle loro differenzie, non si unissino contro di loro. Il che, come si vide,
non tornò loro poi a proposito; perché sendo rotti a
Vailà, subito una parte di quelle prese ardire, e tolsono
loro tutto lo stato. Arguiscano, per tanto, simili modi
debolezza del principe, perché in uno principato gagliardo mai si permetteranno simili divisioni; perché le
fanno solo profitto a tempo di pace, potendosi mediante
quelle più facilmente maneggiare e’ sudditi; ma, venendo la guerra, monstra simile ordine la fallacia sua.

Letteratura italiana Einaudi

78

Niccolò Machiavelli - Il Principe

Sanza dubbio e’ principi diventano grandi, quando
superano le difficultà e le opposizioni che sono fatte loro; e però la fortuna, massime quando vuol fare grande
uno principe nuovo, il quale ha maggiore necessità di
acquistare reputazione che uno ereditario, gli fa nascere
de’ nemici, e li fa fare delle imprese contro, acciò che
quello abbi cagione di superarle, e su per quella scala
che li hanno pòrta e’ nimici sua, salire più alto. Però
molti iudicano che uno principe savio debbe, quando ne
abbi la occasione, nutrirsi con astuzia qualche inimicizia, acciò che, oppresso quella, ne seguiti maggiore sua
grandezza.
Hanno e’ principi, et praesertim quelli che sono nuovi, trovato più fede e più utilità in quelli uomini che nel
principio del loro stato sono suti tenuti sospetti, che in
quelli che nel principio erano confidenti. Pandolfo Petrucci, principe di Siena, reggeva lo stato suo più con
quelli che li furono sospetti che con li altri. Ma di questa
cosa non si può parlare largamente, perché la varia secondo el subietto. Solo dirò questo, che quelli uomini
che nel principio di uno principato erono stati inimici,
che sono di qualità che a mantenersi abbino bisogno di
appoggiarsi, sempre el principe con facilità grandissima
se li potrà guadagnare; e loro maggiormente sono forzati a servirlo con fede, quanto conoscano esser loro più
necessario cancellare con le opere quella opinione sinistra che si aveva di loro. E cosí el principe ne trae sempre più utilità, che di coloro che, servendolo con troppa
sicurtà, straccurono le cose sua.
E poiché la materia lo ricerca, non voglio lasciare indrieto ricordare a’ principi, che hanno preso uno stato
di nuovo mediante e’ favori intrinseci di quello, che considerino bene qual cagione abbi mosso quelli che lo hanno favorito, a favorirlo; e, se ella non è affezione naturale verso di loro, ma fussi solo perché quelli non si
contentavano di quello stato, con fatica e difficultà gran-

Letteratura italiana Einaudi

79

Niccolò Machiavelli - Il Principe

de se li potrà mantenere amici, perché e’ fia impossibile
che lui possa contentarli. E discorrendo bene, con quelli
esempli che dalle cose antiche e moderne si traggono, la
cagione di questo, vedrà esserli molto più facile guadagnarsi amici quelli uomini che dello stato innanzi si contentavono, e però erano sua inimici, che quelli che, per
non se ne contentare li diventorono amici e favorironlo
a occuparlo.
È suta consuetudine de’ principi, per potere tenere
più securamente lo stato loro, edificare fortezze, che sieno la briglia e il freno di quelli che disegnassino fare loro
contro, et avere uno refugio securo da uno subito impeto. Io laudo questo modo, perché elli è usitato ab antiquo: non di manco messer Niccolò Vitelli, ne’ tempi nostri, si è visto disfare dua fortezze in Città di Castello,
per tenere quello stato. Guido Ubaldo, duca di Urbino,
ritornato nella sua dominazione, donde da Cesare Borgia era suto cacciato, ruinò funditus tutte le fortezze di
quella provincia, e iudicò sanza quelle più difficilmente
riperdere quello stato. Bentivogli, ritornati in Bologna,
usorono simili termini. Sono, dunque, le fortezze utili o
no, secondo e’ tempi: e se le ti fanno bene in una parte,
ti offendano in un’altra. E puossi discorrere questa parte
cosí: quel principe che ha più paura de’ populi che de’
forestieri, debbe fare le fortezze; ma quello che ha più
paura de’ forestieri che de’ populi, debbe lasciarle indrieto. Alla casa Sforzesca ha fatto e farà più guerra el
castello di Milano, che vi edificò Francesco Sforza, che
alcuno altro disordine di quello stato. Però la migliore
fortezza che sia, è non essere odiato dal populo; perché,
ancora che tu abbi le fortezze, et il populo ti abbi in
odio, le non ti salvono; perché non mancano mai a’ populi, preso che li hanno l’armie forestieri che li soccorrino. Ne’ tempi nostri non si vede che quelle abbino profittato ad alcuno principe, se non alla contessa di Furlí,
quando fu morto el conte Girolamo suo consorte; per-

Letteratura italiana Einaudi

80

Niccolò Machiavelli - Il Principe

ché mediante quella possé fuggire l’impeto populare, et
aspettare el soccorso da Milano, e recuperare lo stato. E
li tempi stavano allora in modo, che il forestiere non
posseva soccorrere el populo; ma di poi, valsono ancora
a poco lei le fortezze, quando Cesare Borgia l’assaltò, e
che il populo suo inimico si coniunse co’ forestieri. Per
tanto allora e prima sarebbe suto più sicuro a lei non essere odiata dal populo, che avere le fortezze. Considerato, adunque, tutte queste cose, io lauderò chi farà le fortezze e chi non le farà, e biasimerò qualunque, fidandosi
delle fortezze, stimerà poco essere odiato da’ populi.

Letteratura italiana Einaudi

81

Niccolò Machiavelli - Il Principe

CAP. 21
Quod principem deceat ut egregius habeatur.
[Che si conviene a un principe perché sia stimato]

Nessuna cosa fa tanto stimare uno principe, quanto
fanno le grandi imprese e dare di sé rari esempli. Noi
abbiamo ne’ nostri tempi Ferrando di Aragonia, presente re di Spagna. Costui si può chiamare quasi principe
nuovo, perché, d’uno re debole, è diventato per fama e
per gloria el primo re de’ Cristiani; e, se considerrete le
azioni sua, le troverrete tutte grandissime e qualcuna
estraordinaria. Lui nel principio del suo regno assaltò la
Granata; e quella impresa fu il fondamento dello stato
suo. Prima, e’ la fece ozioso, e sanza sospetto di essere
impedito: tenne occupati in quella li animi di quelli baroni di Castiglia, li quali, pensando a quella guerra, non
pensavano a innovare; e lui acquistava in quel mezzo reputazione et imperio sopra di loro, che non se ne accorgevano. Possé nutrire con danari della Chiesia e de’ populi eserciti, e fare uno fondamento, con quella guerra
lunga, alla milizia sua, la quale lo ha di poi onorato. Oltre a questo, per possere intraprendere maggiori imprese, servendosi sempre della relligione, si volse ad una
pietosa crudeltà, cacciando e spogliando, el suo regno,
de’ Marrani; né può essere questo esemplo più miserabile né più raro. Assaltò, sotto questo medesimo mantello,
l’Affrica; fece l’impresa di Italia; ha ultimamente assaltato la Francia: e cosí sempre ha fatte et ordite cose grandi, le quali sempre hanno tenuto sospesi et ammirati li
animi de’ sudditi e occupati nello evento di esse. E sono
nate queste sua azioni in modo l’una dall’altra, che non
ha dato mai, infra l’una e l’altra, spazio alli uomini di potere quietamente operarli contro.
Giova ancora assai a uno principe dare di sé esempli

Letteratura italiana Einaudi

82

Niccolò Machiavelli - Il Principe

rari circa governi di dentro, simili a quelli che si narrano
di messer Bernabò da Milano, quando si ha l’occasione
di qualcuno che operi qualche cosa estraordinaria, o in
bene o in male, nella vita civile, e pigliare uno modo, circa premiarlo o punirlo, di che s’abbia a parlare assai. E
sopra tutto uno principe si debbe ingegnare dare di sé in
ogni sua azione fama di uomo grande e di uomo eccellente.
È ancora stimato uno principe, quando elli è vero
amico e vero inimico, cioè quando sanza alcuno respetto
si scuopre in favore di alcuno contro ad un altro. Il quale partito fia sempre più utile che stare neutrale: perché,
se dua potenti tua vicini vengono alle mani, o sono di
qualità che, vincendo uno di quelli, tu abbia a temere
del vincitore, o no. In qualunque di questi dua casi, ti
sarà sempre più utile lo scoprirti e fare buona guerra;
perché nel primo caso, se non ti scuopri, sarai sempre
preda di chi vince, con piacere e satisfazione di colui che
è stato vinto, e non hai ragione né cosa alcuna che ti defenda né che ti riceva. Perché, chi vince, non vuole amici sospetti e che non lo aiutino nelle avversità; chi perde,
non ti riceve, per non avere tu voluto con le arme in mano correre la fortuna sua.
Era passato in Grecia Antioco, messovi dalli Etoli per
cacciarne Romani. Mandò Antioco ambasciatori alli
Achei, che erano amici de’ Romani, a confortarli a stare
di mezzo; e da altra parte Romani li persuadevano a pigliare le arme per loro. Venne questa materia a deliberarsi nel concilio delli Achei, dove el legato di Antioco li
persuadeva a stare neutrali: a che el legato romano respose: «Quod autem isti dicunt non interponendi vos bello, nihil magis alienum rebus vestris est; sine gratia, sine
dignitate, praemium victoris eritis».
E sempre interverrà che colui che non è amico ti ricercherà della neutralità, e quello che ti è amico ti richiederà che ti scuopra con le arme. E li principi mal re-

Letteratura italiana Einaudi

83

Niccolò Machiavelli - Il Principe

soluti per fuggire e’ presenti periculi, seguono el più delle volte quella via neutrale, e il più delle volte rovinano.
Ma, quando el principe si scuopre gagliardamente in favore d’una parte, se colui con chi tu ti aderisci vince, ancora che sia potente e che tu rimanga a sua discrezione,
elli ha teco obligo, e vi è contratto l’amore; e li uomini
non sono mai sí disonesti, che con tanto esemplo di ingratitudine ti opprimessino. Di poi, le vittorie non sono
mai sí stiette, che il vincitore non abbi ad avere qualche
respetto, e massime alla giustizia. Ma, se quello con il
quale tu ti aderisci perde, tu se’ ricevuto da lui; e mentre
che può ti aiuta, e diventi compagno d’una fortuna che
può resurgere. Nel secondo caso, quando quelli che
combattono insieme sono di qualità che tu non abbia a
temere, tanto è maggiore prudenzia lo aderirsi; perché
tu vai alla ruina d’uno con lo aiuto di chi lo doverrebbe
salvare, se fussi savio; e, vincendo, rimane a tua discrezione, et è impossibile, con lo aiuto tuo, che non vinca.
E qui è da notare, che uno principe debbe avvertire
di non fare mai compagnia con uno più potente di sé
per offendere altri, se non quando la necessità lo stringe,
come di sopra si dice; perché, vincendo, rimani suo prigione: e li principi debbono fuggire, quanto possono, lo
stare a discrezione di altri. Viniziani si accompagnorono
con Francia contro al duca di Milano, e potevono fuggire di non fare quella compagnia; di che ne resultò la ruina loro. Ma, quando non si può fuggirla, come intervenne a’ Fiorentini, quando el papa e Spagna andorono con
li eserciti ad assaltare la Lombardia, allora si debba el
principe aderire per le ragioni sopradette. Né creda mai
alcuno stato potere pigliare partiti securi, anzi pensi di
avere a prenderli tutti dubii; perché si truova questo
nell’ordine delle cose, che mai non si cerca fuggire uno
inconveniente che non si incorra in uno altro; ma la prudenzia consiste in sapere conoscere le qualità delli inconvenienti, e pigliare il men tristo per buono.

Letteratura italiana Einaudi

84

Niccolò Machiavelli - Il Principe

Debbe ancora uno principe monstrarsi amatore delle
virtù, et onorare li eccellenti in una arte. Appresso, debbe animare li sua cittadini di potere quietamente esercitare li esercizii loro, e nella mercanzia e nella agricultura,
et in ogni altro esercizio delli uomini, e che quello non
tema di ornare le sua possessione per timore che le li sieno tolte, e quell’altro di aprire uno traffico per paura
delle taglie; ma debbe preparare premi a chi vuol fare
queste cose, et a qualunque pensa, in qualunque modo
ampliare la sua città o il suo stato. Debbe, oltre a questo,
ne’ tempi convenienti dell’anno, tenere occupati e’ populi con le feste e spettaculi. E, perché ogni città è divisa
in arte o in tribù, debbe tenere conto di quelle università, raunarsi con loro qualche volta, dare di sé esempli
di umanità e di munificenzia, tenendo sempre ferma
non di manco la maestà della dignità sua, perché questo
non vuole mai mancare in cosa alcuna.

Letteratura italiana Einaudi

85

Niccolò Machiavelli - Il Principe

CAP. 22
De his quos a secretis principes habent.
[De’ secretarii ch’e’ principi hanno appresso di loro]

Non è di poca importanzia a uno principe la elezione
de’ ministri: li quali sono buoni o no, secondo la prudenzia del principe. E la prima coniettura che si fa del
cervello d’uno signore, è vedere li uomini che lui ha
d’intorno; e quando sono sufficienti e fedeli, sempre si
può reputarlo savio, perché ha saputo conoscerli sufficienti e mantenerli fideli. Ma, quando sieno altrimenti,
sempre si può fare non buono iudizio di lui; perché el
primo errore che fa, lo fa in questa elezione.
Non era alcuno che conoscessi messer Antonio da
Venafro per ministro di Pandolfo Petrucci, principe di
Siena che non iudicasse Pandolfo essere valentissimo
uomo, avendo quello per suo ministro. E perché sono di
tre generazione cervelli, l’uno intende da sé, l’altro discerne quello che altri intende, el terzo non intende né
sé né altri, quel primo è eccellentissimo, el secondo eccellente, el terzo inutile, conveniva per tanto di necessità, che, se Pandolfo non era nel primo grado, che fussi
nel secondo: perché, ogni volta che uno ha iudicio di conoscere el bene o il male che uno fa e dice, ancora che
da sé non abbia invenzione, conosce l’opere triste e le
buone del ministro, e quelle esalta e le altre corregge; et
il ministro non può sperare di ingannarlo, e mantiensi
buono.
Ma come uno principe possa conoscere el ministro, ci
è questo modo che non falla mai. Quando tu vedi el ministro pensare più a sé che a te, e che in tutte le azioni vi
ricerca dentro l’utile suo, questo tale cosí fatto mai fia
buono ministro, mai te ne potrai fidare: perché quello
che ha lo stato d’uno in mano, non debbe pensare mai a

Letteratura italiana Einaudi

86

Niccolò Machiavelli - Il Principe

sé, ma sempre al principe, e non li ricordare mai cosa
che non appartenga a lui. E dall’altro canto, el principe,
per mantenerlo buono, debba pensare al ministro, onorandolo, facendolo ricco, obligandoselo, participandoli
li onori e carichi; acciò che vegga che non può stare sanza lui, e che li assai onori non li faccino desiderare più
onori, le assai ricchezze non li faccino desiderare più ricchezze, li assai carichi li faccino temere le mutazioni.
Quando dunque, e’ ministri e li principi circa ministri
sono cosí fatti, possono confidare l’uno dell’altro; e
quando altrimenti, il fine sempre fia dannoso o per l’uno
o per l’altro.

Letteratura italiana Einaudi

87

Niccolò Machiavelli - Il Principe

CAP. 23
Quomodo adulatores sint fugiendi.
[In che modo si abbino a fuggire li adulatori]

Non voglio lasciare indrieto uno capo importante et
uno errore dal quale e’ principi con difficultà si difendano, se non sono prudentissimi, o se non hanno buona
elezione. E questi sono li adulatori, delli quali le corti
sono piene; perché li uomini si compiacciono tanto nelle
cose loro proprie et in modo vi si ingannono, che con
difficultà si difendano da questa peste; et a volersene defendere, si porta periculo di non diventare contennendo. Perché non ci è altro modo a guardarsi dalle adulazioni, se non che li uomini intendino che non ti
offendino a dirti el vero; ma, quando ciascuno può dirti
el vero, ti manca la reverenzia. Per tanto uno principe
prudente debbe tenere uno terzo modo, eleggendo nel
suo stato uomini savi, e solo a quelli debbe dare libero
arbitrio a parlarli la verità, e di quelle cose sole che lui
domanda, e non d’altro; ma debbe domandarli d’ogni
cosa, e le opinioni loro udire; di poi deliberare da sé, a
suo modo; e con questi consigli e con ciascuno di loro
portarsi in modo, che ognuno cognosca che quanto più
liberamente si parlerà, tanto più li fia accetto: fuora di
quelli, non volere udire alcuno, andare drieto alla cosa
deliberata, et essere ostinato nelle deliberazioni sua. Chi
fa altrimenti, o e’ precipita per li adulatori, o si muta
spesso per la variazione de’ pareri: di che ne nasce la poca estimazione sua.
Io voglio a questo proposito addurre uno esemplo
moderno. Pre’ Luca, uomo di Massimiliano presente
imperatore, parlando di sua maestà disse come non si
consigliava con persona, e non faceva mai di alcuna cosa
a suo modo: il che nasceva dal tenere contrario termine

Letteratura italiana Einaudi

88

Niccolò Machiavelli - Il Principe

al sopradetto. Perché l’imperatore è uomo secreto, non
comunica li sua disegni con persona, non ne piglia parere: ma, come nel metterli ad effetto si cominciono a conoscere e scoprire, li cominciono ad essere contradetti
da coloro che elli ha d’intorno; e quello, come facile, se
ne stoglie. Di qui nasce che quelle cose che fa uno giorno, destrugge l’altro; e che non si intenda mai quello si
voglia o disegni fare, e che non si può sopra le sua deliberazioni fondarsi.
Uno principe, per tanto, debbe consigliarsi sempre,
ma quando lui vuole, e non quando vuole altri; anzi
debbe tòrre animo a ciascuno di consigliarlo d’alcuna
cosa, se non gnene domanda; ma lui debbe bene esser
largo domandatore, e di poi circa le cose domandate paziente auditore del vero; anzi, intendendo che alcuno
per alcuno respetto non gnene dica, turbarsene. E perché molti esistimano che alcuno principe, il quale dà di
sé opinione di prudente, sia cosí tenuto non per sua natura, ma per li buoni consigli che lui ha d’intorno, sanza
dubio s’inganna. Perché questa è una regola generale
che non falla mai: che uno principe, il quale non sia savio per sé stesso, non può essere consigliato bene, se già
a sorte non si rimettessi in uno solo che al tutto lo governassi, che fussi uomo prudentissimo. In questo caso, potria bene essere, ma durerebbe poco, perché quello governatore in breve tempo li torrebbe lo stato; ma,
consigliandosi con più d’uno, uno principe che non sia
savio non arà mai e’ consigli uniti, non saprà per sé stesso unirli: de’ consiglieri, ciascuno penserà alla proprietà
sua; lui non li saprà correggere, né conoscere. E non si
possono trovare altrimenti; perché li uomini sempre ti
riusciranno tristi, se da una necessità non sono fatti buoni. Però si conclude che li buoni consigli, da qualunque
venghino, conviene naschino dalla prudenzia del principe, e non la prudenza del principe da’ buoni consigli.

Letteratura italiana Einaudi

89

Niccolò Machiavelli - Il Principe

CAP. 24
Cur Italiae principes regnum amiserunt.
[Per quale cagione li principi di Italia hanno perso li stati loro]

Le cose soprascritte, osservate prudentemente, fanno
parere, uno principe nuovo antico, e lo rendono subito
più sicuro e più fermo nello stato, che se vi fussi antiquato dentro. Perché uno principe nuovo è molto più
osservato nelle sue azioni che uno ereditario; e, quando
le sono conosciute virtuose, pigliono molto più li uomini
e molto più li obligano che il sangue antico. Perché li
uomini sono molto più presi dalle cose presenti che dalle passate, e quando nelle presenti truovono il bene, vi si
godono e non cercano altro; anzi, piglieranno ogni difesa per lui, quando non manchi nell’altre cose a sé medesimo. E cosí arà duplicata gloria, di avere dato principio
a uno principato nuovo, e ornatolo e corroboratolo di
buone legge di buone arme, di buoni amici e di buoni
esempli; come quello ha duplicata vergogna, che, nato
principe, lo ha per sua poca prudenzia perduto.
E, se si considerrà quelli signori che in Italia hanno
perduto lo stato a’ nostri tempi, come il re di Napoli,
duca di Milano et altri, si troverrà in loro, prima, uno
comune defetto quanto alle arme, per le cagioni che di
sopra si sono discorse; di poi, si vedrà alcuno di loro o
che arà avuto inimici e’ populi, o, se arà avuto el popolo
amico, non si sarà saputo assicurare de’ grandi: perché,
sanza questi difetti, non si perdono li stati che abbino
tanto nervo che possino tenere uno esercito alla campagna. Filippo Macedone, non il padre di Alessandro, ma
quello che fu vinto da Tito Quinto, aveva non molto stato, respetto alla grandezza de’ Romani e di Grecia che lo
assaltò: non di manco, per esser uomo militare e che sapeva intrattenere el populo et assicurarsi de’ grandi, so-

Letteratura italiana Einaudi

90

Niccolò Machiavelli - Il Principe

stenne più anni la guerra contro a quelli: e, se alla fine
perdé il dominio di qualche città, li rimase non di manco el regno.
Per tanto, questi nostri principi, che erano stati molti
anni nel principato loro, per averlo di poi perso non accusino la fortuna, ma la ignavia loro: perché, non avendo mai ne’ tempi quieti pensato che possono mutarsi, (il
che è comune defetto delli uomini, non fare conto nella
bonaccia della tempesta), quando poi vennono i tempi
avversi, pensorono a fuggirsi e non a defendersi; e sperorono ch’e’ populi, infastiditi dalla insolenzia de’ vincitori, li richiamassino. Il quale partito, quando mancano
li altri, è buono; ma è bene male avere lasciati li altri remedii per quello: perché non si vorrebbe mai cadere,
per credere di trovare chi ti ricolga. Il che, o non avviene, o, s’elli avviene non è con tua sicurtà, per essere
quella difesa suta vile e non dependere da te. E quelle
difese solamente sono buone, sono certe, sono durabili,
che dependono da te proprio e dalla virtù tua.

Letteratura italiana Einaudi

91

Niccolò Machiavelli - Il Principe

CAP. 25
Quantum fortuna in rebus humanis possit, et quomodo illi sit occurrendum.
[Quanto possa la Fortuna nelle cose umane, et in che modo se
li abbia a resistere]

E’ non mi è incognito come molti hanno avuto et hanno opinione che le cose del mondo sieno in modo governate dalla fortuna e da Dio, che li uomini con la prudenzia loro non possino correggerle, anzi non vi abbino
remedio alcuno; e per questo, potrebbono iudicare che
non fussi da insudare molto nelle cose, ma lasciarsi governare alla sorte. Questa opinione è suta più creduta
ne’ nostri tempi, per la variazione grande delle cose che
si sono viste e veggonsi ogni dí, fuora d’ogni umana coniettura. A che pensando io qualche volta, mi sono in
qualche parte inclinato nella opinione loro. Non di manco, perché el nostro libero arbitrio non sia spento, iudico potere essere vero che la fortuna sia arbitra della
metà delle azioni nostre, ma che etiam lei ne lasci governare l’altra metà, o presso, a noi. Et assomiglio quella a
uno di questi fiumi rovinosi, che, quando s’adirano, allagano e’ piani, ruinano li arberi e li edifizii, lievono da
questa parte terreno, pongono da quell’altra: ciascuno
fugge loro dinanzi, ognuno cede allo impeto loro, sanza
potervi in alcuna parte obstare. E, benché sieno cosí fatti, non resta però che li uomini, quando sono tempi
quieti, non vi potessino fare provvedimenti, e con ripari
et argini, in modo che, crescendo poi, o andrebbono per
uno canale, o l’impeto loro non sarebbe né si licenzioso
né si dannoso. Similmente interviene della fortuna: la
quale dimonstra la sua potenzia dove non è ordinata
virtù a resisterle, e quivi volta li sua impeti, dove la sa
che non sono fatti li argini e li ripari a tenerla. E se voi
considerrete l’Italia, che è la sedia di queste variazioni e

Letteratura italiana Einaudi

92

Niccolò Machiavelli - Il Principe

quella che ha dato loro el moto, vedrete essere una campagna sanza argini e sanza alcuno riparo: ché, s’ella fussi
reparata da conveniente virtù, come la Magna, la Spagna e la Francia, o questa piena non arebbe fatte le variazioni grandi che ha, o la non ci sarebbe venuta. E
questo voglio basti avere detto quanto allo avere detto
allo opporsi alla fortuna, in universali.
Ma, restringendomi più a’ particulari, dico come si
vede oggi questo principe felicitare, e domani ruinare,
sanza averli veduto mutare natura o qualità alcuna: il
che credo che nasca, prima, dalle cagioni che si sono
lungamente per lo adrieto discorse, cioè che quel principe che s’appoggia tutto in sulla fortuna, rovina, come
quella varia. Credo, ancora, che sia felice quello che riscontra el modo del procedere suo con le qualità de’
tempi; e similmente sia infelice quello che con il procedere suo si discordano e’ tempi. Perché si vede li uomini, nelle cose che li ’nducano al fine, quale ciascuno ha
innanzi, cioè glorie e ricchezze, procedervi variamente:
l’uno con respetto, l’altro con impeto; l’uno per violenzia, l’altro con arte; l’uno per pazienzia, l’altro con il suo
contrario: e ciascuno con questi diversi modi vi può pervenire. Vedesi ancora dua respettivi, l’uno pervenire al
suo disegno, l’altro no; e similmente dua egualmente felicitare con dua diversi studii, sendo l’uno respettivo e
l’altro impetuoso: il che non nasce da altro, se non dalla
qualità de’ tempi, che si conformano o no col procedere
loro. Di qui nasce quello ho detto, che dua, diversamente operando, sortiscano el medesimo effetto; e dua
egualmente operando, l’uno si conduce al suo fine, e
l’altro no. Da questo ancora depende la variazione del
bene: perché, se uno che si governa con respetti e pazienzia, e’ tempi e le cose girono in modo che il governo
suo sia buono, e’ viene felicitando; ma, se e’ tempi e le
cose si mutano, rovina, perché non muta modo di procedere. Né si truova uomo sí prudente che si sappi acco-

Letteratura italiana Einaudi

93

Niccolò Machiavelli - Il Principe

modare a questo; sí perché non si può deviare da quello
a che la natura l’inclina; sí etiam perché, avendo sempre
uno prosperato camminando per una via, non si può
persuadere partirsi da quella. E però lo uomo respettivo, quando elli è tempo di venire allo impeto, non lo sa
fare; donde rovina: ché, se si mutassi di natura con li
tempi e con le cose, non si muterebbe fortuna.
Papa Iulio II procedé in ogni sua cosa impetuosamente; e trovò tanto e’ tempi e le cose conforme a quello suo
modo di procedere, che sempre sortí felice fine. Considerate la prima impresa che fe’ di Bologna, vivendo ancora messer Giovanni Bentivogli. Viniziani non se ne
contentavono; el re di Spagna, quel medesimo; con
Francia aveva ragionamenti di tale impresa; e non di
manco, con la sua ferocia et impeto, si mosse personalmente a quella espedizione. La quale mossa fece stare
sospesi e fermi Spagna e Viniziani, quelli per paura, e
quell’altro per il desiderio aveva di recuperare tutto el
regno di Napoli; e dall’altro canto si tirò drieto el re di
Francia, perché, vedutolo quel re mosso, e desiderando
farselo amico per abbassare Viniziani, iudicò non poterli negare le sua gente sanza iniuriarlo manifestamente.
Condusse, adunque, Iulio, con la sua mossa impetuosa,
quello che mai altro pontefice, con tutta la umana prudenza, arebbe condotto; perché, se elli aspettava di partirsi da Roma con le conclusione ferme e tutte le cose ordinate, come qualunque altro pontefice arebbe fatto,
mai li riusciva; perché el re di Francia arebbe avuto mille scuse, e li altri messo mille paure. Io voglio lasciare
stare l’altre sue azioni, che tutte sono state simili, e tutte
li sono successe bene; e la brevità della vita non li ha lasciato sentire el contrario; perché, se fussino venuti tempi che fussi bisognato procedere con respetti, ne seguiva
la sua ruina; né mai arebbe deviato da quelli modi, a’
quali la natura lo inclinava.
Concludo, adunque, che, variando la fortuna, e stan-

Letteratura italiana Einaudi

94

Niccolò Machiavelli - Il Principe

do li uomini ne’ loro modi ostinati, sono felici mentre
concordano insieme, e, come discordano, infelici. Io iudico bene questo, che sia meglio essere impetuoso che
respettivo; perché la fortuna è donna, et è necessario,
volendola tenere sotto, batterla et urtarla. E si vede che
la si lascia più vincere da questi, che da quelli che freddamente procedano. E però sempre, come donna, è
amica de’ giovani, perché sono meno respettivi, più feroci e con più audacia la comandano.

Letteratura italiana Einaudi

95

Niccolò Machiavelli - Il Principe

CAP. 26
Exhortatio ad capessendam Italiam in libertatemque a barbaris
vindicandam.
[Esortazione a pigliare la Italia e liberarla dalle mani de’ barbari]

Considerato, adunque, tutte le cose di sopra discorse,
e pensando meco medesimo se, in Italia al presente, correvano tempi da onorare uno nuovo principe, e se ci era
materia che dessi occasione a uno prudente e virtuoso di
introdurvi forma che facessi onore a lui e bene alla università delli uomini di quella, mi pare corrino tante cose
in benefizio d’uno principe nuovo, che io non so qual
mai tempo fussi più atto a questo. E se, come io dissi,
era necessario, volendo vedere la virtù di Moisè, che il
populo d’Isdrael fussi stiavo in Egitto, et a conoscere la
grandezza dello animo di Ciro, ch’e’ Persi fussino oppressati da’ Medi e la eccellenzia di Teseo, che li Ateniensi fussino dispersi; cosí al presente, volendo conoscere la virtù d’uno spirito italiano, era necessario che la
Italia si riducessi nel termine che ell’è di presente, e che
la fussi più stiava che li Ebrei, più serva ch’e’ Persi, più
dispersa che li Ateniensi, sanza capo, sanza ordine; battuta, spogliata, lacera, corsa, et avessi sopportato d’ogni
sorte ruina. E benché fino a qui si sia mostro qualche
spiraculo in qualcuno, da potere iudicare che fussi ordinato da Dio per sua redenzione, tamen si è visto da poi
come, nel più alto corso delle azioni sua, è stato dalla
fortuna reprobato. In modo che, rimasa sanza vita,
espetta qual possa esser quello che sani le sue ferite, e
ponga fine a’ sacchi di Lombardia, alle taglie del Reame
e di Toscana, e la guarisca di quelle sue piaghe già per
lungo tempo infistolite. Vedesi come la prega Dio, che
le mandi qualcuno che la redima da queste crudeltà et
insolenzie barbare. Vedesi ancora tutta pronta e dispo-

Letteratura italiana Einaudi

96

Niccolò Machiavelli - Il Principe

sta a seguire una bandiera, pur che ci sia uno che la pigli. Né ci si vede, al presente in quale lei possa più sperare che nella illustre casa vostra, quale con la sua fortuna
e virtù, favorita da Dio e dalla Chiesia, della quale è ora
principe, possa farsi capo di questa redenzione. Il che
non fia molto difficile, se vi recherete innanzi le azioni e
vita dei soprannominati. E benché quelli uomini sieno
rari e maravigliosi, non di manco furono uomini, et ebbe
ciascuno di loro minore occasione che la presente: perché l’impresa loro non fu più iusta di questa, né più facile, né fu a loro Dio più amico che a voi. Qui è iustizia
grande: «iustum enim est bellum quibus necessarium, et
pia arma ubi nulla nisi in armis spes est». Qui è disposizione grandissima; né può essere, dove è grande disposizione, grande difficultà, pur che quella pigli delli ordini
di coloro che io ho proposti per mira. Oltre a questo,
qui si veggano estraordinarii sanza esemplo condotti da
Dio: el mare s’è aperto; una nube vi ha scòrto el cammino; la pietra ha versato acqua; qui è piovuto la manna;
ogni cosa è concorsa nella vostra grandezza. El rimanente dovete fare voi. Dio non vuole fare ogni cosa, per non
ci tòrre el libero arbitrio e parte di quella gloria che tocca a noi.
E non è maraviglia se alcuno de’ prenominati Italiani
non ha possuto fare quello che si può sperare facci la illustre casa vostra, e se, in tante revoluzioni di Italia e in
tanti maneggi di guerra, e’ pare sempre che in quella la
virtù militare sia spenta. Questo nasce, che li ordini antichi di essa non erano buoni e non ci è suto alcuno che
abbi saputo trovare de’ nuovi: e veruna cosa fa tanto
onore a uno uomo che di nuovo surga, quanto fa le nuove legge e li nuovi ordini trovati da lui. Queste cose,
quando sono bene fondate e abbino in loro grandezza,
lo fanno reverendo e mirabile: et in Italia non manca
materia da introdurvi ogni forma. Qui è virtù grande
nelle membra, quando non la mancassi ne’ capi. Spec-

Letteratura italiana Einaudi

97

Niccolò Machiavelli - Il Principe

chiatevi ne’ duelli e ne’ congressi de’ pochi, quanto li
Italiani sieno superiori con le forze, con la destrezza,
con lo ingegno. Ma, come si viene alli eserciti, non compariscono. E tutto procede dalla debolezza de’ capi;
perché quelli che sanno non sono obediti, et a ciascuno
pare di sapere, non ci sendo fino a qui alcuno che si sia
saputo rilevare, e per virtù e per fortuna, che li altri cedino. Di qui nasce che, in tanto tempo, in tante guerre
fatte ne’ passati venti anni, quando elli è stato uno esercito tutto italiano, sempre ha fatto mala pruova. Di che è
testimone prima el Taro, di poi Alessandria, Capua, Genova, Vailà, Bologna, Mestri.
Volendo dunque la illustre casa vostra seguitare quelli eccellenti uomini che redimirno le provincie loro, è
necessario, innanzi a tutte le altre cose, come vero fondamento d’ogni impresa, provvedersi d’arme proprie;
perché non si può avere né più fidi, né più veri, né migliori soldati. E, benché ciascuno di essi sia buono, tutti
insieme diventeranno migliori, quando si vedranno comandare dal loro principe e da quello onorare et intrattenere. È necessario, per tanto, prepararsi a queste arme, per potere con la virtù italica defendersi dalli
esterni. E, benché la fanteria svizzera e spagnola sia esistimata terribile, non di meno in ambo dua è difetto, per
il quale uno ordine terzo potrebbe non solamente opporsi loro ma confidare di superarli. Perché li Spagnoli
non possono sostenere e’ cavalli, e li Svizzeri hanno ad
avere paura de’ fanti, quando li riscontrino nel combattere ostinati come loro. Donde si è veduto e vedrassi per
esperienzia, li Spagnoli non potere sostenere una cavalleria franzese, e li Svizzeri essere rovinati da una fanteria
spagnola. E, benché di questo ultimo non se ne sia visto
intera esperienzia, tamen se ne è veduto uno saggio nella
giornata di Ravenna, quando le fanterie spagnole si affrontorono con le battaglie todesche le quali servono el
medesimo ordine che le svizzere: dove li Spagnoli, con

Letteratura italiana Einaudi

98

Niccolò Machiavelli - Il Principe

la agilità del corpo et aiuto de’ loro brocchieri, erano intrati, tra le picche loro sotto, e stavano securi ad offenderli sanza che Todeschi vi avessino remedio; e, se non
fussi la cavalleria che li urtò, li arebbano consumati tutti.
Puossi, adunque, conosciuto el defetto dell’una e dell’altra di queste fanterie, ordinarne una di nuovo, la quale
resista a’ cavalli e non abbia paura de’ fanti: il che farà la
generazione delle armi e la variazione delli ordini. E
queste sono di quelle cose che, di nuovo ordinate, dànno reputazione e grandezza a uno principe nuovo.
Non si debba, adunque, lasciare passare questa occasione, acciò che l’Italia, dopo tanto tempo, vegga uno
suo redentore. Né posso esprimere con quale amore e’
fussi ricevuto in tutte quelle provincie che hanno patito
per queste illuvioni esterne; con che sete di vendetta,
con che ostinata fede, con che pietà, con che lacrime.
Quali porte se li serrerebbano? quali populi li negherebbano la obedienza? quale invidia se li opporrebbe? quale Italiano li negherebbe l’ossequio? A ognuno puzza
questo barbaro dominio. Pigli, adunque, la illustre casa
vostra questo assunto con quello animo e con quella
speranza che si pigliano le imprese iuste; acciò che, sotto
la sua insegna, e questa patria ne sia nobilitata, e, sotto li
sua auspizi, si verifichi quel detto del Petrarca:
Virtù contro a furore
Prenderà l’arme, e fia el combatter corto;
Ché l’antico valore
Nell’italici cor non è ancor morto.

Letteratura italiana Einaudi

99

